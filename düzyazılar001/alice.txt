ALICE HARİKALAR DİYARINDA
Yazan: Lewis Carroll
Çeviren: Ahmet Aksoy

BÖLÜM I. TAVŞAN DELİĞİNDEN AŞAĞI

Ablasının yanında bir sırada oturan ve yapacak bir şey bulamayan Alice'in canı iyice sıkılmaya başlamıştı. Ablasının okuduğu kitaba bir iki kez göz attı, ama orada ne resim ne de konuşmalar vardı. Alice kendi kendine, "İçinde resim veya konuşma olmayan bir kitap ne işe yarar ki?" diye düşündü.

Bunun üzerine düşünmeye başladı (aslında sıcak hava onun  iyice uykusunu getirmiş ve sersem gibi olmuştu). Acaba papatyalardan bir taç yapmanın zevki, papatya toplamanın verdiği yorgunluğa değer mi diye aklından geçirdi. Tam o sırada pembe gözlü bir Beyaz Tavşan koşarak yanından geçti.

Bunda PEK fazla şaşılacak bir şey yoktu. Alice Tavşan'ın "Eyvah! Eyvah! Geç kalacağım!" diye söylendiğini duyduğu zaman da PEK fazla şaşırmadı. (Daha sonra bu durumu düşününce, olanlara şaşırması gerektiğini, ama o sırada tüm bunların ona çok doğal geldiğini farketti.) Ama Tavşan YELEĞİNİN CEBİNDEN BİR SAAT ÇIKARIP ona bakarak telaşla yürümeye başladığında Alice ayağa fırladı: Çünkü birdenbire  O zamana kadar ne yelek cebi olan, ne de yelek cebinden saat çıkaran bir tavşan görmediğini hatırladı. Büyük bir merakla  tarlada Tavşan'ın arkasından koşmaya başladı. Neyse ki tam zamanında yetişti ve onun bir çalı dibindeki kocaman bir tavşan deliğine daldığını gördü.

Alice te peşinden deliğe daldı: Buradan tekrar nasıl çıkabileceği aklına bile gelmemişti. 

Tavşan deliği önce bir tünel gibi düz gitti, sonra birdenbire dikleşti. Bu o kadar ani oldu ki Alice durmayı düşünmeye fırsat bulamadan kendini çok derin bir kuyuya düşüyor buldu. 

Ya kuyu çok derindi, yada Alice çok yavaş düşüyordu: Çünkü aşağı doğru giderken çevresine bakınıp, bunun arkasından neler gelecek bakalım, diye düşünecek zamanı buldu. Önce nereye gittiğini görebilmek için aşağıya bakmaya çalıştı ama ortalık hiçbir şey göremeyeceği kadar karanlıktı.
Bunun üzerine kuyunun duvarlarına bakmaya başladı, ve bu duvarların dolaplar ve kitap rafları ile kaplı olduğunu farketti. Orada burada haritalar ve kancalara asılmış resimler gördü. Yanından geçerken raflardan birindeki bir kavanozu aldı; Kavanozun üstünde "PORTAKAL MARMELATI" yazılıydı, ama kavanozun içinin boş olduğunu görünce Alice hayal kırıklığına uğradı: Kavanozu, birinin başına düşüp onu öldürebileceği için aşağıya atmak istemedi ve onu yanından geçtiği raflardan birine yerleştirmeyi daha uygun buldu.

Kendi kendine "Doğrusu" diye düşündü, "böyle bir düşüşten sonra bir daha merdivenlerden aşağı yuvarlansam bile aldırmam! Evde herkes benim ne  kadar cesur olduğumu düşünecek. Hatta evin tepesinden aşağı düşsem bile bir şey demem!" (Büyük olasılıkla doğruydu bu.)

Aşağı, aşağı, aşağı. Bu düşme ASLA sona ermeyecek mi? "Acaba şimdiye kadar kaç mil düşmüş olabilirim?" dedi yüksek sesle. "Dünyanın ortasına doğru yaklaşıyor olmalıyım. Dur bakayım, herhalde dört bin mil vardır..." (Anlayacağınız gibi, Alice sınıfta bu türden bazı şeyler öğrenmişti. Aslında bilgisini göstermek için bu fırsat pek de iyi bir fırsat sayılmazdı, çünkü onu dinleyen hiç kimse yoktu; ama yine de tekrarlaması yararlı olabilirdi.) "Evet, bu uzaklık doğru olmalı... Ama acaba hangi enlem veya hangi boylama geldim?" (Alice'in ne enlem, ne de boylam konusunda bir fikri vardı, ama bu sözcüklerin söylenmeye değer önemli sözcükler olduğunu düşünüyordu.) 

Biraz sonra tekrar konuşmaya başladı. "Acaba dünyanın ÖTEKİ yanına kadar düşecek miyim? Kendimi baş aşağı yürüyen insanlar arasında buluvermek çok hoş olacak doğrusu! Antipatiler sanırım!.." (Bu kez onu dinleyen birileri OLMADIĞINA sevindi, çünkü bu sözcük ona bile doğru gelmiyordu.) "Elbette onlara ülkenin adını sormam gerekecek. Bayan, burası Yeni Zelanda veya Avustralya mı?" Bu sözleri söylerken eğilerek selam vermeye kalkıştı, havada süzülürken üstelik bir de selam vermek! (Bunu siz becerebilir miydiniz?) Bunu sorduğumda, benim hakkımda ne kadar bilgisiz küçük bir kız diye düşünecekler! Hayır, sormak doğru olmaz: Belki bir yerde yazılı olarak görürüm."

Aşağı, aşağı, aşağı. Yapacak başka bir şey olmadığından Alice tekrar konuşmaya başladı. "Dinah bu gece beni çok özleyecek." (Dinah, kedinin adıydı) "Umarım, çay saatinde onun sütünü vermeyi unutmazlar. Dinahcığım! Keşke sen de burada benimle birlikte olsaydın! Ne yazık ki havada hiç fare yok, ama, istersen yarasa tutabilirsin. O da zaten fareye çok benziyor. Fakat kediler yarasa yer mi acaba?" (Sözün burasında Alice'in iyice uykusu geldi, ama yine de kendi kendine, düşteymiş gibi söylenip durdu.) "Kediler yarasa yer mi? Kediler yarasa yer mi?" Ara sıra da "Yarasalar kedi yer mi?" diyordu. Zaten her ikisine de yanıt veremeyeceği için, sözcükleri nasıl dizdiğinin bir önemi de olmuyordu. Zaten iyice uykusu gelmişti. Hatta düş bile görüyordu. Düşünde Dinah ile el ele yürüyor, ona ciddi ciddi, "Dinah, bana gerçeği söyle: Sen hiç yarasa yedin mi?" diye soruyordu. Ansızın bir gürültü oldu. Pat! Küt! Alice ince çubuklar ve kuru yapraklardan oluşan bir yığınının üzerine oturuverdi. Düşüş bitmişti.

Alice'in hiç canı acımamıştı, hemen ayağa fırladı, başını kaldırıp baktı, yukarısı tamamen karanlıktı; önünde bir başka koridor uzanıyordu ve orada telaş içindeki Beyaz Tavşan'ı gördü. Kaybedecek zaman yoktu. Alice rüzgâr gibi Tavşan'ın peşinden koştu ve bir köşeyi dönerken onun "Ah kulaklarım, Ah bıyıklarım, çok geç kaldım!" diye söylendiğini işitti. Alice Tavşan'a iyice yaklaşmıştı ama köşeyi döndüğünde onu gözden kaybetti ve kendisini tavandan sarkan bir dizi lambayla aydınlanan uzun, alçak tavanlı bir salonda buldu.

Salonun her tarafında kapılar vardı, ama hepsi de kilitliydi, Alice tüm kapıları tek tek açmaya çalışarak her iki yanı dolaştıktan sonra, üzüntü içinde, buradan nasıl çıkacağını düşünerek salonun ortasına doğru yürüdü.

Birden karşısına üç ayaklı, tamamen kalın camdan yapılmış bir masa çıktı. Masanın  üzerinde sadece küçücük altın bir anahtar vardı. Alice bunu görünce, ilk düşüncesi, kapılardan birinin anahtarı olacağıydı. Ama öyle değildi!.. Ya kilitler çok büyüktü, ya da anahtar küçük geliyordu: Ne yaparsa yapsın, kapılardan hiçbirini açamadı. Alice salonu ikinci kez dolaşırken, daha önce farketmediği, alçak bir perdenin önüne geldi ve onun arkasında yaklaşık 40 santimetre yüksekliğinde küçük bir kapı olduğunu gördü. Alice hemen küçük altın anahtarı kapının kilidine soktu ve sevinç içinde anahtarın kilide uyduğunu gördü! 

Alice kapıyı açtı ve onun ancak bir fare deliği kadar genişlikteki küçük bir geçide açıldığını anladı. Alice diz çöktü ve geçidin öbür ucundaki hiç görmediği kadar güzel bir bahçeye doğru baktı. Bu karanlık yerden kurtulup o parlak çiçek tarlaları ve serin çeşmeler arasında dolaşmaya can atıyordu.. Oysa kapıdan başı bile geçmiyordu. Zavallı Alice "Zaten omuzlarım geçmeden başım geçse ne işe yarar?" diye düşündü. "Ah! Bir teleskop gibi kısalabilmeyi ne kadar isterdim! Belki de sadece nasıl başlayacağımı bilsem becerebilirdim." Bildiğiniz gibi son zamanlarda o kadar çok olağandışı olaylar meydana gelmişti ki, Alice artık gerçekten olanaksız pek az şey olduğunu düşünmeye başlamıştı.

Kapının önünde böyle beklemek pek bir işe yarayacak gibi görünmüyordu, bu yüzden o da başka bir anahtar, ya da bir insanın nasıl teleskop gibi kısalacağını anlatan bir kitap bulabilmeyi umarak tekrar masaya gitti. Bu kez masanın üstünde bir şişe buldu. ("Daha önce burada olmadığından eminim" dedi Alice.) Şişenin yuvarlak boğazında bir kağıt etiket vardı ve üzerinde mükemmel bir şekilde  basılmış kocaman harflerle "BENİ İÇ" yazılıydı.

Elbette, "Beni iç" demesi kolaydı, fakat akıllı küçük Alice'in bu işi aceleye getirmeye niyeti yoktu. "Hayır," dedi "önce üzerinde zehirli olup olmadığını gösteren bir işaret var mı diye bakmalıyım" Çünkü Alice, arkadaşlarının onlara öğrettiği kuralları anımsamadıkları için yanan, vahşi hayvanlara yem olan, başlarına bir sürü kötü şey gelen çocuklarla ilgili birçok güzel öykü okumuştu. Örneğin: Kızgın bir ocak demirini uzun süre tutarsanız eliniz yanar. Eğer parmağınızı bıçakla ÇOK derin keserseniz genellikle kanar. Alice'in hiç unutmadığı bir şey daha vardı: Eğer üzerinde "zehir" yazılı bir şişeden çokça içerseniz; başınıza er geç bir şey geleceğinden emin olabilirsiniz.

Fakat bu şişede "zehir" işareti olmadığı için Alice içindekini tatmaya cesaret etti, tadını da çok güzel buldu. (Gerçekten de kiraz turtası, krema, kızarmış hindi, ananas, karamela, tereyağlı kızarmış ekmek lezzeti vardı.) Bu yüzden, hemen içip bitirdi.

"Ne kadar garip bir duygu" dedi Alice. "Bir teleskop gibi kısalıyorum sanki."

Gerçekten de öyleydi: Alice şimdi 25 santim boyundaydı, ve artık boyunun o küçük kapıya uygun olduğunu ve oradan geçip, o güzel bahçeye girebileceğini düşününce gözleri parladı. Ama önce, belki de yine kısalırım diyerek bir kaç dakika bekledi, bu konuda biraz endişeliydi: "Ya sonunda, bir mum gibi bitiverirsem' dedi kendi kendine. "Acaba o zaman neye benzerim?" Mum alevinin söndükten sonra neye benzediğini gözünde canlandırmaya çalıştı, fakat daha  önce böyle bir şey gördüğünü hiç hatırlamıyordu.

Bir süre bekledikten sonra, artık bir şey olmadığını anlayınca, hemen bahçeye gitmek istedi. Zavallı Alice! Kapıya gittiğinde altın anahtarı yanına almayı unuttuğunu farketti. Geri dönüp masaya gitti ama, boyunun oraya yetişmesinin olanaksız olduğunu gördü. Camın altından bakınca her şey apaçık görünüyordu ve onun masanın bacaklarından birine tırmanmaya çalışmak dışında yapabileceği hiç bir şey yoktu. Denemekten yoruluncaya kadar o kaygan yere tırmanmaya çalıştı. Sonunda yere yığıldı ve ağlamaya başladı.

Alice biraz sert bir şekilde kendi kendine "Böyle ağlamanın hiç bir yararı yok" dedi. "Ağlamayı hemen kesmelisin!" Genellikle kendisine güzel öğütler verirdi, (doğrusu bunlara pek te uymazdı),  ve bazen da gözlerinden yaşlar gelecek kadar sert bir şekilde azarlardı. Hatta bir keresinde kendi kendisiyle kriket oynarken hile yaptığı için kendisini tokatlamaya kalkmıştı. Bu garip çocuk, iki farklı kişi gibi davranmaktan hoşlanıyordu. "Şimdi iki farklı kişi gibi davranmanın bir yararı yok" diye düşündü Alice. "Bu halimle güvenilir TEK bir kişi bile etmem!"

O sırada gözleri masanın altındaki küçük bir cam şişeye takıldı. Şişeyi açtı ve çok küçük bir kek buldu. Kekin üzerinde kuş üzümleri ile 'BENİ YE' yazılıydı. 'Eh, ben de yerim öyleyse' dedi Alice, 'Eğer beni büyütürse anahtara ulaşabilirim; yok eğer küçülmeme neden olursa, ben de kapının altından süzülürüm; böylece her iki durumda da bahçeye ulaşabilirim. Artık ne olacaksa olsun!"

Bir parça ısırdı, bir yandan da kendi kendine, "Acaba hangisi olacak?" diyordu. Büyüyor mu, küçülüyor mu, anlamak için elini de başına koydu, ama baktı ki boyu fark etmiyor, buna şaştı. Doğal olarak, insan çörek yiyince boyu yine eskisi gibi kalır: ama Alice olmayacak şeyler olmasına o kadar alışmıştı ki her şeyin alışıldığı gibi olması ona tatsız, anlamsız geliyordu.

Onun için oturdu, çöreğin hepsini kısa sürede yiyip bitirdi.

BÖLÜM II. Gözyaşı Havuzu

'Hayret ki hayret!' diye bağırdı Alice (o anda o kadar şaşkındı ki düzgün İngilizce konuşmayı bile unutmuştu); 'şimdi de olabilecek en büyük teleskop gibi uzayıp duruyorum! Elveda ayaklarım (ayaklarına doğru baktığında, onların neredeyse görme alanı dışına çıktıklarını farketti, uzaklaşmaya da devam ediyorlardı'. 'Zavallı ayaklarım, şimdi sizlere ayakkabı ve çoraplarınızı kim giydirecek? Öyle sanıyorum ki, bunu artık ben yapamam! Sizinle ilgilenemeyecek kadar uzakta olacağım: bu yüzden siz de kendi başınızın çaresine bakmalısınız; --fakat onlara karşı biraz daha anlayışlı olmalıyım' diye düşündü Alice, 'aksi halde onlar da benim gitmek istediğim yere doğru yürümeyebilirler Belki de, onlara her noelde yeni bir bot alırım.'

Ve bunu nasıl halledebileceğini planlamaya başladı. 'Onları bir kuryenin götürmesi gerekecek,' diye düşündü; 've birinin kendi ayaklarına hediyeler göndermesi ne kadar garip görünürdü! Ve mesajda tuhaf şeyler yazılı olurdu!

		   
ALICE'İN SAYGIDEĞER SAĞ AYAĞI,
  ŞÖMİNE KİLİMİ,
    ŞÖMİNE PARAVAN YANI,
	  (ALICE'TEN SEVGİLERLE)
		   
Aman Tanrım, ne kadar saçma konuşuyorum!

Kısa bir süre sonra kafası salonun tavanına çarptı: aslında şimdi 3 metreden daha uzundu ve hemen altın anahtarı alıp bahçe kapısına doğru seyirtti.

Zavallı Alice! Elinden gelen her şeyi denedi. Boylu boyunca yere uzanıp, bir gözüyle bahçeye baktı, ama durumu daha önce hiç bu kadar umutsuz olmamıştı. O da oturup, yeniden ağlamaya başladı.

'Kendinden utanmalısın' dedi Alice, 'senin gibi kocaman bir kız,' (gerçekten de öyleydi), 'böyle nasıl ağlar! Sana hemen durmanı söylüyorum!' Fakat hiç bir değişiklik olmadan devam etti ve galonlarca gözyaşı döktü. Sonunda kendi çevresinde 10 santim derinliğinde ve salonun neredeyse yarısını kaplayan büyük bir havuz oluştu.

Bir müddet sonra Alice uzaktan ayak tıkırtıları duydu ve neyin geldiğini görebilmek için aceleyle gözlerini kuruladı. Gelen Beyaz Tavşan'dı; olağanüstü şık giyinmiş, bir elinde eldivenler ve diğerinde kocaman bir yelpaze: aceleyle yürüyor ve bir yandan kendi kendine konuşuyordu, 'Ah Düşes, sevgili Düşes!.. Onu beklettiğim için beni affetmeyecek.' Alice kendini o kadar çaresiz hissediyordu ki, gelen kim olursa ondan yardım isteyecekti. Bu yüzden Tavşan yanına yaklaştığında alçak ve utangaç bir sesle "Lütfen bayım!.." dedi. Ama Tavşan öylesine bir korktu ki, elindeki eldivenleri ve yelpazeyi düşürdü ve olanca hızıyla koşarak karanlığın içinde kayboldu.

Alice yelpaze ve eldivenleri aldı. Salon o kadar sıcaktı ki, bir yandan konuşurken, bir yandan da yelpazelenmeye başladı: 'Hay allah! Bugün her şey ne kadar garip? Halbuki dün her şey eskisi gibiydi. Acaba ben mi bir gecede değiştim? Biraz düşüneyim: Sabah uyandığımda da böyle miydim? Yanlış anımsamıyorsam, sanki birazcık farklılık vardı. Ve eğer ben değişmişsem ikinci soru şu olmalı: O halde ben kimim? İŞTE bu büyük bir bulmaca!' İste o zaman, tanıdığı tüm çocuklardan herhangi birine dönüşüp dönüşmediğini düşünmeye başladı.

'Eminim ki, Ada değilim,' dedi kendine,'çünkü onun saçları uzun bukleler halinde, oysa bende hiç bukle yok; ayrıca Mabel olmadığımdan da eminim. Benim bildiklerimle kıyaslandığında o, o kadar az şey biliyor ki!.. Üstelik O o, bense benim, Aman Tanrım, ne kadar karmaşık bir durum bu! Eskiden bildiklerimi hala biliyor muyum bakalım: dört kere beş on iki eder, dört kere altı on üç, ve dört kere yedi ... Aman Allahım, bu hızla gidersem yirmiye ulaşamayacağım! Aslında Çarpım Tablosu çok belirleyici değil: biraz da Coğrafyaya bakalım. Londra Paris'in başkentidir, Paris Roma'nın başkentidir ve Roma ... - Olamaz! Bunların HEPSİ yanlış, eminim! Demek ki ben Mabel oldum. Bakalım "Ne kadar küçük --" şiirini okuyabilecek miyim? ve ellerini derslerde yaptığı gibi kucağına çapraz şekilde yerleştirdi ve tekrarlamaya başladı. Fakat sesi garip ve boğuk çıkıyordu, ve sözler olması gerektiği gibi görünmüyordu:

	  'Küçük timsah nasıl da
	  Işıldayan kuyruğunu parlatır,
	  Ve Nil nehrinin sularını
	  Altın renkli pullarından akıtır.'
	  
	  'Keyifle gülümserken,
	  Pençelerini gerer,
	  Gülümseyen ağzıyla,
	  Balıkları davet eder!'

'Bunların doğru sözler olduğundan emin değilim' dedi zavallı Alice, gözleri yaşlarla dolarken devam etti, 'Eğer artık Mabel olduysam ve o daracık evde yaşamaya devam edeceksem, ve neredeyse hiç oyuncağım olmayacaksa, ve üstelik öğrenmem gereken bu kadar çok ders varsa... O zaman kafamı çalıştırmam lazım. Eğer ben Mabel'sem burada kalmaya devam ederim. Yukarıdan kafalarını uzatıp "Yukarı gel" demeleri beni hiç etkilemez. Yukarı bakıp, onlara şöyle derim: 'O halde, ben kimim? Önce onu söyleyin bakalım. Eğer beğendiğim biriysem, o zaman yukarı gelirim. Aksi halde bir başkası olana kadar burada kalmaya devam ederim.' Alice yeniden gözyaşlarına boğuldu: 'Yine de başlarını uzatmalarını dilerdim. Burada yapayalnız kalmak beni o kadar ÇOK yordu ki!'
	  
Tam da bunları söylerken ellerine baktı, ve Tavşan'ın minicik beyaz eldivenlerinden birini eline takmış olduğunu görerek şaşırdı. 'Bunu NASIL becerdim?' diye düşündü. 'Yeniden küçülüyor olmalıyım.' Ayağa kalktı, ve boyunu ölçmek için masanın yanına gitti. Neredeyse tahmin ettiği gibi, boyu şu anda 60 santimetre civarındaydı ve hızla küçülüyordu; kısa sürede bunun sebebinin elinde tuttuğu yelpaze olduğunu farketti. Elinden yelpazeyi atıverdi. Böylece, tamamen küçülerek kaybolmaktan kıl payı kurtulmuş oldu.

'UCUZ kurtuldum!' dedi Alice, ani değişimden ürkmüş şekilde, ama hala var olduğuna sevinerek; 've şimdi bahçeye!' ve bütün gücüyle küçük kapıya doğru koştu: fakat, heyhat! Küçük kapı gene kapalıydı. Küçük altın anahtar daha önce olduğu gibi cam masanın üzerinde yatıyordu. 'İşte şimdi işler her zamankinden daha da kötü' diye düşündü zavallı çocuk. 'Çünkü şimdiye kadar hiç bu kadar küçük olmamıştım, asla! Ve bunun çok kötü olduğunu söylüyorum, çünkü öyle!'

Tam da bu sözleri söylerken ayağı kaydı ve bir anda, cumburlop! çenesine kadar tuzlu suyun içindeydi. İlk aklına gelen, bir şekilde denize düşmüş olduğuydu. 'Eğer öyleyse trenle geri dönebilirim,' dedi kendi kendine. (Alice hayatında bir defa deniz kenarında bulunmuştu ve edindiği izlenime göre, İngiltere kıyısında nereye giderseniz gidin soyunma kabinleri, tahta küreklerle kumu eşeleyen çocuklar, sonra bir sıra pansiyon, ve hepsinin arkasında da bir tren istasyonu ile karşılaşırsınız.) Ne yazık ki, boyu üç metre olduğu zaman ağladığında oluşturduğu bir göz yaşı havuzunda oturduğunu kısa sürede anladı.

'Keşke bu kadar çok ağlamasaydım!' dedi Alice, yüzerek bir çıkış yolu bulmaya çalışırken. 'Cezamı çekeceğim sanırım, üstelik kendi göz yaşlarımda boğularak! İşte çok tuhaf bir şey olacak BU, kesinlikle! Aslında, bugün her şey tuhaf zaten.'
Tam o sırada havuzun içinde biraz ileriden su şıpırtıları duydu ve sesin nereden geldiğini anlamak için o tarafa doğru yüzmeye başladı: ilk başta bunun bir mors veya bir hipopotam olduğunu düşünmüştü ama o anda kendisinin ne kadar küçülmüş olduğunu hatırladı. Biraz sonra ise şıpırtıları çıkaranın kendisine yaklaşmakta olan bir fare olduğunu gördü. 

'Şimdi, bu fareyle konuşmaya çalışmanın bir yararı olur mu?' diye düşündü Alice. 'Burada her şey öylesine olağandışı ki, büyük olasılıkla o da konuşabiliyordur. Ne olursa olsun, denemekten bir zarar gelmez.' Bunun üzerine: 'Ey fare, bu havuzdan nasıl çıkılacağını biliyor musunuz? Burada yüzmekten o kadar yoruldum ki...' dedi. (Alice bu konuşma şeklinin bir fare ile konuşmanın en doğru yöntemi olduğunu düşündü: aslında daha önce hiç böyle bir şey yapmamıştı. Fakat ağabeyinin Latince Dil bilgisi kitabında şuna benzer şeyler gördüğünü anımsadı: 'Bir fare-- bir farenin-- bir fareye-- bir fare-- Ey fare!') Fare ona oldukça kuşkuyla baktı. Üstelik sanki o küçük gözlerinden biriyle kendisine göz kırpmış gibi geldi, ama hiç bir şey söylemedi.

"Belki de İngilizce bilmiyordur" diye düşündü Alice; "Öyle sanıyorum ki, bu, Normandiya'lı ilk İngiliz Kralı William'la birlikte gelen bir Fransız faresi." (Bütün tarih bilgisine rağmen Alice, bunların ne kadar uzun zaman önce gerçekleştiği hakkında en küçük bir fikri bile yoktu.) Tekrar konuşmaya başladı: "Ou est ma chatte?". Bu, Fransızca ders kitabında yazılı ilk cümleydi. Fare birdenbire sudan fırladı. Büyük bir korkuyla titremeye başlamıştı. "Ah! Çok özür dilerim!" diye seslendi Alice telaşla. Öyle anlaşılıyordu ki, zavallı hayvanın duygularını incitmişti. "Sizin kedilerden hoşlanmadığınızı tamamen unutmuşum".

"Kedilerden hiç hoşlanmam!" diye acı ve kırgınlık dolu tiz bir sesle haykırdı fare. "Benim yerimde SEN olsaydın, kedilerden hoşlanır mıydın?"

"Büyük olasılıkla hoşlanmazdım," dedi Alice yatıştırıcı bir ses tonuyla. "Lütfen kızma. Eğer kedim Dinah'ı görmüş olsaydın, kediler hakkındaki düşüncelerin değişirdi. O kadar sevimli ve sakindir ki..." Alice, biraz kendi kendine konuşmasını sürdürdü. Bir yandan da tembelce yüzmeye devam ediyordu. "Ateşin yanında mırıldanarak oturur, pençelerini yalar ve yüzünü temizler --o kadar sevimli ve yumuşaktır ki-- üstelik fareleri yakalamakta tam bir uzmandır o --Ay! Özür dilerim!" Bu kez farenin tüyleri diken diken olmuş ve tamamen gücenmişti. "Eğer istemiyorsan, onun hakkında bir daha konuşmayız."

Kuyruğunun ucuna kadar tir tir titremekte olan fare, "Gerçekten mi!.." diye haykırdı. "Sanki böyle bir konuda konuşmak istermişim gibi... Bütün ailem kedilerden NEFRET eder: çirkin, aşağılık, vahşi şeyler! Bu kelimeyi bir daha duymak istemiyorum!"

"Bir daha söylemem!" dedi Alice. Telaşla konuşmanın konusunu değiştirmeye çalıştı. "Peki, sen köpek.. köpeklerden hoşlanır mısın?" Fareden hiç ses çıkmadı. Bu nedenle Alice heyecanla devam etti: "Evimizin yakınında, sana göstermek istediğim, işte böyle küçük bir köpek var! Parlak gözlü, küçük bir terrier. Upuzun, kıvır kıvır, kahverengi tüyleri vardır. Ona doğru attığın şeyleri yakalar. Yemek için oturup, senin vermeni bekler. Ve böyle bir sürü şey... Pek çoğunu hatırlamıyorum bile. Onun sahibi bir çiftçidir. Bize onun çok işe yaradığını söyler. En az 100 sterlin edermiş. Diyor ki, bütün sıçanları yakalayıp öldürürmüş, ve -- Aman Tanrım!" diye haykırdı Alice. Sesi üzgündü. "Onu yine kırdım sanırım!" Bu sırada Fare büyük bir telaş ve gürültü içinde havuzda yüzüyor ve ondan olabildiğince uzaklara gitmeye çalışıyordu. 

Bunun üzerine yumuşak bir şekilde seslendi. "Sevgili Fare! Lütfen geri gel. Eğer hoşlanmıyorsan bir daha ne kedilerden, ne de köpeklerden bahsetmeyiz." Bu sözleri duyan fare geri döndü ve yavaşça ona doğru yüzdü. Yüzü oldukça solgundu (Alice, bunun üzüntüden olduğunu düşündü), ve titreyen bir sesle konuştu: "Kıyıya gidelim. Sana orada öykümü anlatacağım ve sen de kedi ve köpeklerden niçin bu kadar nefret ettiğimi anlayacaksın."

Artık gitme zamanı gelmişti. Havuz, içine düşen kuş ve hayvanlarla gitgide kalabalıklaşıyordu: Bir Ördek, bir Dodo, bir Papağan ve bir kartal yavrusu; ayrıca bir çok başka ilginç yaratık. Alice önden gitti ve hepsi birden sahile doğru yüzdüler.



BÖLÜM III. Bir Kafkas Yarışı ve Uzun bir Kuyruk

Kıyıda bir araya toplandıklarında gerçekten de ilginç bir topluluk oluşturdular-- ıslanmış tüyleriyle kuşlar, kürkleri üstlerine iyice yapışmış hayvanlar, ve üstelik hepsi de sırılsıklam, öfkeli ve rahatsız.

Elbette ilk soru, tekrar nasıl kuruyacaklarıydı: Hepsi bunun üzerine fikir üretiyordu ve birkaç dakika sonra Alice için sanki onları önceden tanıyormuş gibi, hepsiyle samimi bir şekilde konuşuyor olmak, çok doğal gelmeye başladı. Papağan sonunda suratını astı ve sadece "Ben senden daha yaşlıyım, o yüzden daha iyi bilirim" diyebildi; Alice onun kaç yaşında olduğunu bilmeden buna izin veremezdi. Üstelik papağan açıkça yaşını söylemeyi reddettiği için, söylenecek başka bir şey kalmamıştı.

En sonunda, oradakilerin içinde en yetkili kişi gibi görünen Fare söze başladı, "Hepiniz oturup, beni dinleyin! Biraz sonra hepinizin iyice kurumasını sağlayacağım." Hepsi, Farenin etrafında kocaman bir çember yaparak oturdular. Bir an önce kurumazsa çok kötü üşüteceğinden emin olan Alice, merakla gözlerini ona dikti.

"Öhö!" dedi Fare havalı bir şekilde, "Hepiniz hazır mısınız? Bu, bildiğim en kuru şey. Lütfen sessiz olun! Amacı papa tarafından da desteklenen Muzaffer William, kısa sürede kendisine lider arayan İngilizler tarafından kabul edildi ve sonunda tahtı ele geçirdi. Mercia ve Northumbria kontları Edwin ve Morcar--"

"Vay!" dedi Papağan bir ürpertiyle.

"Affedersiniz!" dedi Fare, hoşnutsuzluğunu belirten, ama nazik bir sesle: "Bir şey mi dediniz?" 

"Ben bir şey demedim!" dedi Papağan telaşla.

"Bir şey dediniz sanmıştım," diye konuştu Fare. "--Devam edeyim. 'Mercia ve Northumbria kontları Edwin ve Morcar, ilan ettiler ki: ayrıca vatansever başpiskopos Stigand tarafından da desteklenmeye layık bulundu--' "

"NE bulundu?" dedi Ördek.

Fare, "O bulundu," diye yanıtladı ters bir sesle: "elbette 'O'nun ne demek olduğunu biliyorsunuzdur."

"O'nun ne anlama geldiğini elbette biliyorum" dedi Ördek: " genellikle o bir kurbağa veya solucandır. Asıl soru şu: başpiskopos ne buldu?"

Fare, soruyu dikkate almadı ve aceleyle devam etti, "-- Edgar Atheling ile birlikte William'ı karşılamaya gitmeyi ve ona hükümdarlığı önermeyi uygun buldu. William ilk başta ılımlı davrandı. Fakat Norman küstahlığı yüzünden --" 
Konuşmaya devam ederken Alice'e dönerek sordu: "Kendini şimdi nasıl hissediyorsun bakalım?"

"Eskisi kadar ıslak" dedi Alice üzgün bir sesle: "hiç te kurumuş gibi görünmüyorum."

"Bu durumda" dedi Dodo ciddi bir tavırla ayağa kalkarak, "daha etkin bir çözüme karar verilebilmesi için oturumu kapatıyorum--"

"Daha açık konuş" dedi Kartal Yavrusu. "Söylediğin sözlerin yarısını bile anlamadım, üstelik, bundan da önemlisi, bunları senin yapabileceğine inanmıyorum." Kartal Yavrusu, güldüğü anlaşılmasın diye başını öne doğru eğdi: diğer kuşlardan bazıları açıkça duyulacak şekilde kıkırdadılar.

"Asıl söylemek istediğim şuydu," dedi Dodo kırgın bir sesle, "bizi kurutacak en iyi şey, bir Kafkas yarışıdır."

"Kafkas Yarışı NEDİR?" dedi Alice. Pek öğrenmeye niyeti yoktu aslında ama, Dodo BİRİSİ konuşsun der gibi susmuştu ve hiç kimse konuşmaya niyetli görünmüyordu. 

"Zaten" dedi Dodo, "bir şeyi açıklamanın en iyi yolu, onu uygulamaktır." (Ve, belki kendiniz bir kış günü denemek istersiniz diye, Dodo'nun bu işi nasıl hallettiğini anlatacağım.)

Önce yarışın güzergahını belirlemek için çembere benzer bir şey çizdi, ("tam şeklin ne olduğu hiç önemli değil" dedi) ve sonra bütün grup bu güzergah üzerinde peş peşe sıraya girdi. "Bir, ki, üç, başla!" komutları da yoktu, istedikleri zaman koşmaya başlayıp, istedikleri zaman koşmayı bırakabiliyorlardı, bu yüzden de yarışın bittiğini anlamak hiç kolay olmuyordu. Bununla birlikte, yaklaşık yarım saat boyunca koşup epeyce kuruduklarında, Dodo birdenbire bağırdı "Yarış bitti!" ve hepsi nefes nefese bir araya toplanıp sordular "Peki kazanan kim?"

Bu soruyu yanıtlamak Dodo için, enine boyuna düşünmeden mümkün değildi ve o da bir parmağını şakağına bastırarak uzunca bir süre durdu (bu duruş şekli Shakespeare'in resimlerindekine benziyordu), diğerleri ise sessizce beklediler. Sonunda Dodo konuştu, "HERKES kazandı, herkes bir ödülü haketti."

Bir koro halinde soru geldi "Peki ödülleri kim verecek?"

"Elbette O," dedi Dodo, bir parmağıyla Alice'i işaret ederek ve kalabalık hemen onun etrafında toplandı ve karmakarışık bir şekilde bağrışmaya başladı, "Ödüller! Ödüller!"

Alice nasıl davranacağını bilemedi, üzüntü içinde elini cebine soktu ve bir kutu şekerleme çıkardı, (Bereket tuzlu su onlara bir zarar vermemişti), ve sırayla bunları ödül olarak dağıttı. Herkese tam birer tane düştü.

"Elbette o da bir ödül almalı" dedi Fare.

"Elbette" dedi Dodo ciddiyetle. Alice'e dönerek, "Cebinde başka ne var bakalım?" diye devam etti.

"Sadece bir dikiş yüksüğü," dedi Alice üzgün bir şekilde.

"Onu bana ver," dedi Dodo.

Kalabalık bir kez daha Alice'in etrafında toplandı, bu sırada Dodo ciddiyet ve vakarla "Bu zarif yüksüğü kabul etmenizi rica ediyorum" diyerek yüksüğü sundu ve bu kısa konuşma bittiğinde hepsi birden neşeyle alkışladılar.

Alice'e göre bütün bunlar çok saçmaydı, fakat hepsi o denli ciddi görünüyorlardı ki gülmeye cesaret edemedi; söyleyecek bir şey bulamadığı için de sadece eğildi ve olabildiğince ağırbaşlı görünmeye çalışarak yüksüğü aldı.

Bir sonraki şey şekerlemeleri yemek oldu: Bu biraz gürültü ve karışıklığa neden oldu çünkü büyük kuşlar yediklerinin tadını alamadıklarından yakınırken, küçük olanlar yutmakta zorlandıkları için sırtlarına vurarak yardımcı olmak gerekti. Bununla beraber, sonunda her şey bitti, hepsi tekrar bir çember şeklinde sıralanıp oturdular ve FARE'den bir şeyler daha anlatmasını rica ettiler.

"Biliyorsun ki, bana geçmişini anlatacağına söz vermiştin" dedi Alice, ve tekrar gücenmesinden korkarak 'K ve K'den niçin bu kadar nefret ediyorsun?' diye fısıldadı.

Alice'e doğru dönüp, iç çekerek 'Benimki uzun ve acıklı bir hikaye' dedi Fare.

'Evet, gerçekten de uzun bir kuyruk' dedi Alice Fare'nin kuyruğuna merakla bakarken; 'Peki niye acıklı olduğunu söylüyorsun?' Ve merakla izlediği Fare'nin konuşmasından anladığı kadarıyla, öykü şöyle bir şeydi: 

İşte suçlu dedi fareye
Evin içinde görünce,
"Haydi gidelim mahkemeye"

Haydi hemen gidelim;
Bir de biz deneyelim:
Bu sabah yapacak işim yok."
     
Dedi fare köpeğe,
"Bunu inkar etmek, sayın bayım,
Hakimsiz ve jürisiz, boşuna nefes tüketir."
	  
"Hakim de benim, jüri de benim,"
Dedi öfkeyle titrerken,
"Davaya ben bakacağım ve seni ölüme mahkum edeceğim."
		   
'Beni dinlemiyorsun!' dedi Fare Alice'e sert bir sesle. 'Aklın nerede?'

'Özür dilerim' dedi Alice saygıyla: 'Sanıyorum beşinci kıtayı okuyordunuz.'

'Hiç te öyle değil!' diye bağırdı Fare, sesi tiz ve kızgındı.

"Bu bir düğüm!" dedi Alice, her zaman bir işe yarama isteğiyle ve biraz da endişeyle. "Haydi, bunu çözmek için bana yardım et!"

"Böyle bir şey için kılımı bile kıpırdatmam" dedi Fare. Ayağa kalkıp uzaklaşmaya başladı. "Bu saçmalıklarla beni aşağılıyorsun."

"Böyle demek istemedim!" diyerek kendini savunmaya çalıştı zavallı Alice. "Fakat sen de her şeyden alınıyorsun."

Fare yanıt olarak sadece homurdandı.

"Lütfen geri gel ve öykünü tamamla!" diye seslendi Alice; ve diğerleri de bir koro halinde ona eşlik ettiler, "Evet, lütfen!". Fakat fare sadece sabırsızlıkla başını salladı ve biraz daha hızlı yürümeye başladı.

"Ne yazık ki gitti!" diye içini çekti, artık görünmeyecek kadar uzaklaştığında; ve yaşlı bir Yengeç bu fırsatı kızına konuşmak için değerlendirdi: "Bak canım! Bu sana sükunetini kaybetmemenin önemini gösteren bir örnek olsun!" "Kes sesini, Anne!" dedi genç Yengeç aksi bir şekilde. "Sen bir istiridyenin sabrını bile taşırırsın!"

"Dinah'ın burada olmasını o kadar çok isterdim ki!" dedi Alice yüksek bir sesle ortaya konuşarak, "Hemen onu yakalayıp geri getirirdi!"

"Soru sormamı hoş gör ama, bu Dinah kim?" dedi Papağan.

Alice heyecanla cevap verdi, zaten ev hayvanı hakkında konuşmak için her zaman hazırdı. "Dinah, bizim kedimizdir. Fare yakalama konusunda ne kadar yetenekli olduğunu tahmin bile edemezsiniz. Ayrıca onu kuşları avlarken görmelisiniz. Bir kuşu görür görmez hemen onu yakalayıp yutuverir!"

Bu konuşma, kalabalığın duygularını gözle görülür şekilde etkiledi. Kuşların bazıları hemen uzaklaşmak istedi: yaşlı bir Saksağan üstünü başını düzeltirken, vurgulayarak: "Bir an önce evde olmalıyım. Bu akşam havası boğazıma hiç iyi gelmiyor!" ve bir Kanarya tiz bir sesle çocuklarına seslendi: "Haydi gidelim, çocuklarım! Hepinizin yatma vakti geldi." Hepsi birer bahaneyle gittiler ve sonunda Alice tek başına kaldı.

"Keşke Dinah'tan bahsetmeseydim!" diye üzgün bir sesle kendi kendine konuştu Alice. "Sanırım burada hiç kimse ondan hoşlanmıyor. Oysa eminim ki o dünyanın en iyi kedisidir! Ah, sevgili Dinah! Umarım seni tekrar görebilirim!" Ve zavallı Alice tekrar ağlamaya başladı. Kendini çok yalnız ve üzgün hissediyordu. Fakat, biraz sonra, uzaklardan yine şıpırdayan ayak sesleri duymaya başladı. Merakla o yöne doğru, biraz da Farenin düşüncesini değiştirip, öyküsünü bitirmek üzere geri döndüğünü umarak, baktı.



BÖLÜM IV. Tavşan Küçük Bir Not Gönderiyor

Bu, ağır ağır geri gelen Beyaz Tavşan'dı, yürürken sanki bir şey arıyormuş gibi endişeyle çevresine bakınıyordu. Kendi kendine şöyle mırıldandığını işitti "Ah! Düşes! Ah! pençelerim ve bıyıklarım! Ah, kürküm! Beni idam ettirecek, sansarların sansar olduğu kadar kesin bu! Onları nerede düşürmüş OLABİLİRİM?" Alice, hemen onun beyaz eldivenleriyle yelpazesini aradığını anladı, iyi kalpli bir kız olduğu için o da aramaya koyuldu, ama hiçbir yerde görünmüyorlardı. O birikintide yüzdüğünden bu yana her şey değişmiş gibiydi: O küçük kapının ve cam masanın bulunduğu kocaman salon tamamen gözden kaybolmuştu.

Biraz sonra Beyaz Tavşan, bir şeyler aranıp duran Alice'i fark etti ve öfkeyle ona doğru  seslendi: "Hey, Marie Ann, burada ne yapıyorsun! Hemen eve koş ve bana bir çift eldivenle bir yelpaze getir! Haydi, çabuk ol!" Alice o kadar çok korktu ki Tavşan'a yanıldığını söylemeye kalkmadan, onun parmağıyla gösterdiği yöne doğru koştu.

Koşarken kendi kendine, "Beni hizmetçisi sandı" diye konuştu. "Kim olduğumu öğrenince ne kadar şaşıracak! Ama şimdi ona eldivenlerle yelpazeyi götürsem daha iyi olur... Eğer, bulabilirsem." Böyle söylenirken kapısının üstünde "B. Tavşan" yazılı, parlak  pirinçten yapılmış bir levha bulunan küçük bir evin önüne geldi. Kapıyı çalmadan içeri girdi ve gerçek Marie Ann'e rastlayıp eldivenlerle yelpazeyi alamadan kapı dışarı edilmekten korktuğu için merdivenleri aceleyle tırmandı.

Alice kendi kendine "İnsanın bir tavşandan emir alması ne kadar garip" dedi. "Galiba yakında Dinah da bana iş yaptırmaya kalkacak." Bu durumda neler olacağını gözünün önüne getirmeye çalıştı: "Bayan Alice! Hemen gelin ve yürüyüş için hazırlanın!" "Bir dakika içinde geliyorum, dadı! Fakat farenin delikten çıkmadığından emin olmam lazım." Daha sonra sözünü şöyle sürdürdü: "Fakat Dinah önüne gelene böyle emirler vermeye kalkarsa onu evde tutarlar mı bilemem!"


Bu arada derli toplu küçük bir odaya gelmişti: pencerenin hemen önünde bir masa ve masanın üzerinde (Alice'in umduğu gibi) bir yelpaze ve iki veya üç çift çocuk eldiveni duruyordu: Yelpazeyi ve bir çift eldiveni aldı, tam odadan çıkıyordu ki gözü aynanın yanında duran küçücük bir şişeye takıldı. Bu şişenin üzerinde "BENİ İÇ" yazılı bir etiket yoktu, buna rağmen Alice tıpayı çıkarıp şişeyi dudaklarına götürdü. "Ne zaman bir şey yesem veya içsem," dedi kendi kendine, "mutlaka ilginç bir şeyler oluyor. Bakalım bu şişe neler yapacak? Umarım, beni yine büyütür. Çünkü bu kadar küçük olmaktan artık iyice yoruldum."

Gerçekten de öyle oldu, hem de umduğundan çok daha çabuk: daha şişenin yarısını bile içmeden başının tavana dayandığını hissetti, ve boynu kırılmasın diye eğilmek zorunda kaldı. Şişeyi hemen bırakarak kendi kendine, "Bu kadarı yeterli... Umarım daha fazla büyümem... Bu durumda bile kapıdan çıkamıyorum... Keşke bu kadar çok içmeseydim" dedi.

Ne yazık ki bunu dilemekte çok geç kalmıştı. Gittikçe büyüyor, büyüyordu, ve biraz sonra yere diz çökmek zorunda kaldı: bir dakika sonra ise artık diz çökecek yer bile kalmamıştı. Bu kez, bir dirseğini kapıya dayayıp öteki kolunu da başının üzerine doğru kıvırarak yere uzanmayı denedi. Hala büyüyordu ve son bir çare olarak bir kolunu pencereden dışarı çıkardı, bir ayağını da ocağın bacasından yukarı uzattı. "Artık ne olacaksa olsun, daha fazla bir şey yapamam. Benim durumum ne olacak böyle?" diye söylendi.


Alice'in şansına, büyülü küçük şişe etkisini tamamen göstermiş, böylece daha fazla büyümesi durmuştu: Elbette duruşu pek rahat değildi, ve bu odadan dışarı çıkabilecek gibi görünmediği için bu kadar mutsuz olmasına pek şaşırmamalı.


"Evimdeyken her şey çok daha iyiydi" diye düşündü zavallı Alice. "İnsan oradayken sürekli büyüyüp
küçülmüyor, tavşanlardan ve farelerden de emir almıyor. Keşke o tavşan deliğine girmemiş olsaydım. Fakat yine de, evet yine de bu yaşam şekli oldukça garip! Acaba bana ne olmuş olabilir? Peri masalları okurken böyle şeylerin olabileceğini aklımdan bile geçirmezdim. Oysa şimdi tam ortasına düştüm! Benimle ilgili bir kitap yazılması gerekir! Büyüdüğümde kendim yazacağım..." Sonra üzüntülü bir sesle, "Zaten büyümüş durumdayım!" diye ekledi. "En azından artık burada daha fazla büyüyecek bir yer kalmadı."


"Fakat" diye düşündü Alice, "Bundan sonra ASLA büyümeyecek miyim acaba? Bir bakıma güzel olur bu. En azından, yaşlı bir kadın olmam, fakat o zaman hep ders çalışmam gerekecek! Of, bu durum hiç hoşuma gitmedi."


"Ah, aptal Alice!" diye yanıtladı kendisini. "Burada nasıl ders çalışabilirsin?  Kendin için bile zor yer bulurken, ders kitapların için nerede yer bulacaksın!"


Böylece, olanlara önce bir taraftan, sonra da diğer taraftan bakarak kendi kendine konuşmaya devam etti. Fakat bir kaç dakika sonra dışarıdan bir ses işitti, susup kulak kesildi.


Ses, "Mary Ann, Mary Ann" diyordu. "Hemen bana eldivenlerimi getir!" Sonra merdivenlerden bazı ayak sesleri geldi. Alice, bunun kendisini aramaya gelen Beyaz Tavşana ait olduğunu biliyordu. O kadar çok titredi ki evi bile sarsmaya başladı: Şimdi Tavşandan neredeyse bin kez daha büyük olduğunu ve ondan korkması için hiç bir neden kalmadığını unutmuştu.


Az sonra Tavşan kapıya geldi ve açmaya çalıştı; fakat kapı içeri doğru açıldığı ve Alice'in  dirseği de kapıya iyice dayanmış olduğu için tüm çabası boşa gitti. Alice, Tavşan'ın kendi kendine şöyle söylediğini duydu: "Ben de öbür tarafa gider ve pencereden içeri girerim."


"İşte BUNU yapamazsın" diye düşündü Alice ve Tavşan pencerenin altına gelinceye kadar bekledi, sonra birden elini iyice açtı ve boşluğa doğru savurdu. Bir şey yakalayamadı ama, küçük bir haykırış ve kırılan cam sesleri işitti ve Tavşan'ın ya salatalık tarhına ya da buna benzer bir başka şeyin üzerine düştüğüne karar verdi.


Sonra kızgın bir ses -Tavşan'ın sesini- duydu: "Pat Pat! Neredesin!" Ve onun ardından, daha önce  hiç işitmediği bir ses geldi: "Buradayım! Patatesleri topluyorum saygıdeğer efendim!"


"Tam da patates toplamanın sırasıydı!" dedi Tavşan kızgın bir şekilde. "Gel de buradan çıkmam için bana yardım et." (Kırılan yeni cam sesleri.)

"Şimdi söyle bakalım Pat! O penceredeki şey nedir?" 

"Elbette ki bu bir kol, saygıdeğer efendim!" (Kolu, "kool" diye söylüyordu)


"Kol mu, seni şaşkın kaz! Hiç bu büyüklükte bir kol olur mu? Bak, bu bütün pencereyi kaplıyor!"

"Doğru, kaplıyor, saygıdeğer efendimiz. Ama yine de bu bir kol."


"Her ne olursa olsun, burada işi yok: onu al ve götür!"


Bundan sonra uzunca bir sessizlik oldu. Sadece ara sıra Alice "Elbette, saygıdeğer efendim, bu hiç hoşuma gitmedi. Hem de hiç!" "Sana ne diyorsam onu yap, seni korkak" gibi fısıltılar duydu ve sonunda Alice gene elini açıp havaya doğru savurdu. Bu kez İKİ cılız haykırış geldi ve daha fazla kırılan cam sesi. "Amma da çok salatalık tarhı varmış" diye düşündü Alice. "Bakalım şimdi ne yapacaklar? Keşke beni pencereden dışarı çekebilseler! Doğrusu burada daha fazla kalmayı hiç istemiyorum!"


Bir müddet, başka bir şey işitmeden bekledi: Sonunda ***** küçük tekerlerin çıkardığı gürültüyü ***** ve hep birlikte konuşan pek çok ses duydu. Şöyle konuşuyorlardı: "Diğer merdiven nerede! Ben sadece bunu getirecektim, öteki Bill'de olmalı. Bill! Onu buraya getir, delikanlı! İşte! Şu köşeye koyun. Hayır! Önce onları birbirine bağlayın, daha yarısına bile yetişmiyor. O kadar karamsar olmayın, elbette yetişecek. Hey! Bill, şu ipi tut... Çatı o ağırlığı çekebilecek mi! O gevşek taş parçasına dikkat edin! Eyvah, aşağı düşüyor! Başınızı koruyun! (Büyük bir gümbürtü) Bunu kim yaptı? Herhalde Bill'di... Bacadan kim inecek? Olmaz, ben inmem! Kendiniz inin! Hiç bile değil! O zaman, Bill insin! Hey Bill! Patron bacadan senin inmeni istiyor."


"Ya! Demek ki bacadan Bill iniyor!" dedi Alice kendi kendine. "Anlaşılan her işi Bill'e yüklüyorlar! Doğrusu Bill'in yerinde olmak istemezdim. Şöminenin içi zaten dar, öte yandan SANIRIM ben de küçük bir tekme atabilirim!"

Ayağını bacadan becerebildiği kadar aşağı çekti ve küçük bir hayvanın (nasıl bir hayvan olduğunu kestiremiyordu) bacanın içinden  sürünerek, tırmalayarak ona yeterince yaklaşana kadar bekledi: Sonra, "Bu Bill olmalı" dedi kendi kendine ve hızlı bir tekme savurduktan sonra bakalım şimdi neler olacak diye bekledi.


İlk işittiği şey, hepsinin bir ağızdan "İşte Bill" diye bağrışmaları oldu, 
sonra tavşanın "Çitin yanındaki! Onu yakala!" diyen sesi geldi. Sonra bir 
sessizlik çöktü ve hemen arkasından karmakarışık sesler yükseldi: "Başını 
kaldırın... Biraz konyak.. Durun boğmayın... Hey ahbap, nasıldı? Sana ne 
oldu? Bize tüm olup bitenleri anlat!"

Sonunda hafif, cırlak bir ses işitildi ("Bu Bill olmalı" diye düşündü Alice,) "Aslında pek te emin değilim... Daha fazla istemiyorum, teşekkür ederim. Şimdi daha iyiyim -ama heyecanlı olduğum için doğru dürüst anlatamıyorum-. Bütün bildiğim, kutudan fırlayan hokkabaz benzeri bir şey beni roket gibi havaya fırlattı." 


"Aynen öyle oldu" dedi ötekiler.

"Evi yakmalıyız" dedi Tavşanın sesi. Alice avazı çıktığı kadar bağırdı: "Eğer öyle yaparsanız, ben de Dinah'ı üzerinize salarım."


O anda ortalığa bir ölüm sessizliği çöktü. Alice kendi kendine, "Bakalım bu kez ne yapacaklar? Kafaları işlese, şu damı kaldırırlardı" diye düşündü. Bir kaç dakika sonra yeniden koşuşturmalar başladı, ve Alice tekrar tavşanın sesini işitti, "Şimdilik bir araba dolusu yeter" diyordu.


"Bir araba dolusu ne NE?" diye düşündü Alice; fakat merakı fazla uzun sürmedi. Çünkü bir saniye sonra pencereye çakıl taşları yağmaya başladı, taşlardan bazıları yüzüne çarptı. "Buna bir son vermeliyim" dedi kendi kendine ve "Bunu tekrarlamazsanız sizin için iyi olur" diye haykırdı. Bunun üzerine ortalığa yeni bir ölüm sessizliği çöktü.


Alice şaşkınlık içinde
 çakıl taşlarının yere düştüklerinde küçük pastalara dönüştüğünü fark etti, ve aklına hemen parlak bir düşünce geldi: "Bu pastalardan birini yersem boyumda mutlaka bir değişme olacaktır" diye düşündü. "Üstelik artık daha fazla büyüme ihtimalim olmadığına göre, umarım beni küçültür."


Hemen pastalardan birini yuttu, ve mutlulukla hemen küçülmeye başladığını gördü. Kapıdan geçebilecek kadar küçüldüğü zaman, hemen evden dışarı fırladı, ve orada bir sürü küçük hayvan ve kuşun beklemekte olduklarını gördü. Zavallı Kertenkele Bill en  ortadaydı. İki Gine domuzu onu doğrultup, bir şişeden bir şeyler içiriyordu. Alice görünür görünmez hepsi birden ona doğru saldırdılar, fakat o da olanca hızıyla koşarak sık bir ağaçlığa daldı.


Alice, bir yandan ağaçlıkta dolaşırken kendi kendine, "Yapacağım ilk iş yine gerçek boyuma kavuşmak," dedi, "ve ikinci olarak o güzel bahçeye girebilmenin bir yolunu bulmak. Sanırım en iyi plan bu."


Kuşkusuz, mükemmel bir plan gibi görünüyordu. Zarif ve sadeydi. Tek güçlük, şu anda ne yapması gerektiği hakkında en ufak bir düşüncesi olmamasıydı. Ağaçların altında endişeyle dolanırken tam tepesinde tiz bir havlamayla irkilerek yukarı doğru baktı.


Koskocaman bir köpek yavrusu, iri, yuvarlak gözleriyle ona bakıyor, ürkek bir şekilde pençesini uzatarak ona dokunmaya çalışıyordu. "Zavallı şey!" dedi Alice tatlı bir sesle, sonra olanca gücüyle ona ıslık çalmaya çalıştı. Bir yandan da köpeğin aç olması ihtimali onu bayağı korkutuyordu. Eğer açsa, Alice ne kadar iyi davranırsa davransın, onu bir lokmada yutması işten bile değildi.



Ne yaptığının farkına varmadan yerden bir dal parçası aldı ve köpek yavrusuna uzattı. Bunun üzerine yavru köpek sevinçle havladı ve ayakları yerden kesilecek şekilde havaya sıçrayarak değneğe doğru atıldı, ve onu çekiştirmeye başladı. Alice köpeğin altında ezilmemek için büyük bir deve dikeninin arkasına gizlendi, ama deve dikeninin öbür tarafından görünür görünmez yavru köpek yine değneğin üzerine atıldı, ancak acelesi yüzünden tepetaklak yere yuvarlandı. Alice bunun, bir araba atıyla oyun oynamaya benzediğini düşündü ve her an köpeğin ayakları altında ezilmekten korkarak bir koşuda tekrar deve dikeninin öbür yanına geçti. Yavru köpek bu kez değneğe doğru kısa hamleler yapmaya başladı. Bir az ileri doğru koşuyor, sonra epeyce geriye çekiliyor, bir yandan da boğuk bir sesle havlıyordu. Nihayet en sonunda epeyce uzakta, dili bir karış dışarıda nefes nefese soluyarak, gözleri yarı kapalı halde oturup kaldı.


Alice kaçmak için bunun güzel bir fırsat olduğunu düşünerek hemen yerinden fırladı ve iyice yorulup nefesi kesilinceye, yavru köpeğin havlaması da uzaktan zorlukla duyulur hale gelinceye kadar koştu.


"Aslında ne kadar şirin bir köpek yavrusuydu!" dedi Alice. Bir yandan dinlenmek için bir düğün çiçeğinin sapına yaslanırken, bir yandan da onun bir yaprağıyla yelpazeleniyordu. "Eğer asıl boyumda olsaydım ona çeşitli oyunlar öğretmek çok hoşuma giderdi. Ah! Tekrar büyümem gerektiğini neredeyse unutuyordum! Dur bakalım... Bunu nasıl çözebilirim acaba? Galiba yine bir şeyler yiyip içmem veya bir başka şey yapmam gerekecek? Ama NE? İşte asıl önemli soru bu!"


Gerçekten de asıl önemli soru buydu, yani NE? Alice çevresindeki çiçeklere ve diğer otlara baktı, ama bunların hiçbiri işe yarar bir yiyecek vaya içeceğe benzemiyordu. Hemen yanında,neredeyse kendi boyuna eşit, kocaman bir mantar vardı. Alice, mantarın altına baktı, her iki yanına ve arkasına baktı; sonra da tepesine de bakmasının yerinde olacağını düşündü.


Parmaklarının ucuna basarak uzandı ve mantarın kenarından tepesine doğru bir göz attı. Bir de ne görsün?! Mantarın tepesinde kocaman mavi bir Tırtıl, kollarını kavuşturmuş,  sakin bir şekilde uzun bir nargileyi tüttürüyor. Ne Alice, ne de başka bir şey umurunda bile değil!




BÖLÜM V. Tırtılın Öğüdü

Tırtıl ve Alice bir süre hiç ses çıkarmadan birbirlerine baktılar. Sonunda Tırtıl nargilenin marpucunu ağzından çıkardı; uykulu ve isteksiz bir sesle Alice'e sordu: "Sen kimsin?"

Bu, bir konuşma başlangıcı için pek yüreklendirici değildi. Alice utangaç bir şekilde yanıt verdi: "Bayım, şu anda pek bilemiyorum. Aslında bu sabah uyandığım zaman kim olduğumu biliyordum, ama o zamandan beri sanırım birkaç kez değiştim."

"Ne demek istiyorsun?" dedi Tırtıl sert bir şekilde. "Açık konuş!"

"Korkarım KENDİMİ yeterince anlatamıyorum, efendim" dedi Alice, "çünkü, gördüğünüz gibi, ben kendim değilim".

"Ben bir şey görmüyorum" dedi Tırtıl.
"Korkarım ki daha fazla açıklayamam" dedi Alice kibarca, "çünkü bunun nasıl olduğunu kendim de anlayamıyorum. Aynı gün içinde bu kadar farklı boyda olmak insanın kafasını karıştırıyor."

"Niye karıştırsın?!" dedi Tırtıl.

"Belki henüz farkında değilsiniz" dedi Alice, "fakat, bir gün krizalit halinden kelebeğe dönüştüğünüzde -ki bu, bir gün mutlaka olacak- siz de kendinizi biraz garip hissedeceksiniz, öyle değil mi?"

"Hiç te öyle değil!" dedi Tırtıl.

"Belki de sizin düşünceleriniz daha farklı olabilir" dedi Alice, "ama benim tek bildiğim, bu olanların BANA  çok garip geldiği."

"Sen!" dedi Tırtıl küçümseyerek. "SEN kimsin?"

Bu sözler onları yine konuşmanın en başına döndürmüş oldu. Alice, Tırtıl'ın hep böyle ÇOK kısa yanıtlar vermesine öfkelendi. Ayaklarının ucunda yükseldi ve ciddi bir şekilde şöyle dedi "Sanırım, önce siz bana kim olduğunuzu anlatmalısınız."

"Niçin?" dedi Tırtıl.

İşte yine anlaşılmaz bir soru daha. Hem Alice uygun bir neden bulamadığı, hem de Tırtıl bu durumdan oldukça rahatsız olmuş göründüğünden, geri doğru döndü.

"Geri gel!" diye seslendi Tırtıl onun arkasından. "Söyleyecek önemli bir şeyim var!"

Açıkça, bu biraz umut vericiydi: Alice döndü ve geri geldi.

"Sinirlerine hakim ol," dedi Tırtıl.

"Yani hepsi bu mu?", dedi Alice, kızgınlığını elinden geldiğince bastırmaya çalışarak.

"Hayır," dedi Tırtıl.

Alice, zaten yapacak başka bir işi olmadığından, bari biraz  bekleyeyim diye düşündü; belki de Tırtıl en sonunda kayda değer bir şeyler söyleyebilirdi. Tırtıl bir süre hiç konuşmaksızın nargilesini fokurdattı, fakat sonunda kollarını indirip, nargilenin marpucunu ağzından çıkardı ve sordu, "Sen, değiştiğini sanıyorsun demek, öyle mi?"

"Korkarım ki, öyle oldu, efendim!" dedi Alice. "Eski alışkanlıklarımı hatırlayamıyorum, ve de on dakika bile aynı boyda kalamıyorum."

"Örneğin, NELERİ hatırlayamıyorsun?" dedi Tırtıl.

"Örneğin, 'Çalışkan küçük arı nasıl da çalışır' şiirini okumak istediğimde, her şey birbirine karıştı." diye yanıtladı Alice üzgün bir sesle.

"O halde, 'Sen Yaşlandın, William Baba' şiirini oku" dedi Tırtıl.

Alice ellerini kavuşturup okumaya başladı:

	'Sen yaşlandın, William baba' dedi genç adam,
	'Saçların artık beyazlaştı;
	Hala amuda kalkıp duruyorsun
	Bu yaşta bu yaptıkların doğru mu?

	'Gençliğimde' dedi William baba oğluna,
	'Korkardım beynime zarar verecek diye;
	Ama şimdi eminim ki zaten beynim yok,
	O halde tekrar tekrar yapmamak niye.'
	
	'Sen yaşlısın' dedi genç, 'dediğim gibi,
	Ve üstelik iyice yağ bağladın;
	Yine de ters perende atarsın kapıda
	Bu yaptıklarının nedeni ne ki?'
	'Gençliğimde,' dedi ihtiyar, beyaz saçlarını sallayarak,
	'Kollarım ve bacaklarım çok esnekti
	Kutusu bir şiline bu merhem sayesinde
	İstersen sana bir düzine satayım?'
	
	'Sen yaşlısın' dedi genç, 'çenen artık çok güçsüz
	Yiyemezsin daha sert bir şey iç yağından;
	Ama bütün kazı yuttun ne ayağı kaldı ne gagası
	Nasıl becerdin bunu, senin sırrın ne?'

	'Gençliğimde' dedi ihtiyar,'hukukla ilgilendim,
	Her meseleyi tartıştım karımla,
	İşte o zaman başladı çenemdeki bu kas gücü
	Ve hep sürdü hayatım boyunca.'
	
	'Sen yaşlısın' dedi genç,'kimse söyleyemez
	Gözlerinin eskisi gibi iş gördüğünü;
	Yine de burnunda taşırsın yılan balığını
	Seni bu kadar zeki yapan ne?'
	
	'Üç sorunu yanıtladım, bu kadar yeter'
	Dedi baba oğluna,'boşuna böbürlenme!
	Sanır mısın dinleyeceğim saçmalarını bütün gün?
	Defol karşımdan, yoksa atarım merdivenden seni!'

"Doğru okumadın," dedi Tırtıl.

"Sanırım PEK doğru olmadı" dedi Alice çekingenlikle. "Bazı sözcükler farklı oldu."

"Başından sonuna kadar yanlış" dedi Tırtıl kararlı bir şekilde, ve birkaç dakika boyunca sessizlik oldu.

İlk konuşan Tırtıl oldu.

"Hangi boyda olmak isterdin?" diye sordu.

"Hangi boyda olduğum önemli değil," diye yanıtladı Alice, "sadece bu kadar sık değişmesi rahatsız edici. Beni anlıyor musun? "

"Anlamıyorum" dedi Tırtıl.

Alice hiçbir şey söylemedi: hayatında hiç bu kadar ters biriyle  karşılaşmamıştı ve sabrı giderek tükeniyordu.

"Şimdiki halinden memnun musun?" dedi Tırtıl.

"Eh, sorun olmazsa, BİRAZ daha büyük olmak isterdim." dedi Alice. "Yedi  sekiz santim boyunda olmak hiç de hoş olmuyor."

"Bu gayet güzel bir boy" dedi Tırtıl yerinden doğrularak, kızgın bir şekilde (Boyu da tam yedi-sekiz santimdi).

"Ama ben bu duruma alışamadım!" dedi zavallı Alice kendini savunarak. Sonra da kendi kendine "Keşke bu yaratıklar, bu kadar çabuk gücenmeseler" diye düşündü.

"Zamanla alışırsın." dedi Tırtıl ve marpucu yine ağzına aldı ve nargilesini fokurdatmaya başladı.

Bu kez Alice, önce Tırtıl konuşsun diye sabırla bekledi. Bir iki dakika sonra Tırtıl marpucu ağzından çıkardı, bir iki kez esnedi, ve sonra titredi. Hemen arkasından mantardan yere indi, ve otların arasından sürünerek uzaklaşırken kısaca şöyle dedi "Bir yanı boyunu uzatır, diğer yanı boyunu kısaltır."

"NEYİN bir yanı? NEYİN diğer yanı?" diye düşündü Alice.

"Mantarın" dedi Tırtıl, sanki Alice düşündüklerini ona yüksek sesle sormuş gibi, ve bir anda gözden kayboldu.

Alice bir süre düşünceler içinde mantara baktı. Acaba mantarın iki yanı, neresiydi? Tam bir yuvarlak olduğu için bu soruyu yanıtlamak oldukça zordu. En sonunda, olabildiğince uzatarak mantarın etrafını kollarıyla sardı ve her iki eliyle iki taraftan birer parça kopardı.

"Hangisiyse, hangisi!" dedi kendi kendine. Ve sonra sağ elindeki parçanın etkisini anlamak için küçük bir ısırık aldı: işte o anda çenesinin altına bir şey şiddetle çarptı. Bir de ne görsün? Çenesi, ayaklarına çarpmış...

Bu kadar ani değişiklik onu epeyce korkutmuştu; fakat o kadar hızlı küçülüyordu ki, kaybedilecek hiç zaman yoktu, ve hemen diğer taraftan bir parça yemeliydi. Çenesi ayaklarına o kadar yaslanmıştı ki, ağzını açmakta zorlanıyordu. Fakat sonunda başardı ve sol elindeki parçadan bir parça ısırıp yutabildi.


"Neyse, sonunda başım rahatladı" dedi Alice sevinçle. Fakat bir an sonra omuzlarının olması gereken yerde olmadığını farkedince, bu sevinci bir korkuya dönüştü. Aşağıya doğru baktığında tek görebildiği, aşağılardaki yeşil yaprak denizinin ortasından bir bitki sapı gibi fışkırmış, olağanüstü uzunlukta bir boyun oldu.

"Bütün bu yeşil şeyler ne olabilir?" dedi Alice. "Hem benim omuzlarım nereye gitti? Zavallı ellerim, sizleri de artık göremez oldum!" Bir yandan konuşurken ellerini de oynatıyordu ama, uzaktaki yeşil yaprakların hafif kıpırtısından başka farklı bir şey görünmedi. 

Ellerini başına götüremeyeceğini anladığında, bu kez başını ellerine götürmeyi denedi, ve sevinçle gördü ki, boynu bir yılan gibi her yöne kolayca kıvrılabiliyor. Boynunu zarif bir zikzak çizerek aşağı doğru eğip, biraz önce aralarında dolaşmakta olduğu ağaçların tepesindeki yaprakların arasına dalmak üzereyken keskin bir ıslık işiterek kafasını çevirdi. Öfkeli kocaman bir güvercin kanatlarını şiddetle ona vuruyordu.

'Yılan!' diye haykırdı Güvercin.

"Ben yılan değilim!" dedi Alice öfkeyle. "Git başımdan!"

"Yılansın işte!" diye yineledi Güvercin, fakat sesi biraz daha yumuşaktı. Sonra içini çekerek ekledi, "Her yolu denedim ama, hiç biri işe yaramadı!"

"Neden bahsettiğinden hiç bir şey anlamıyorum," dedi Alice.

"Ağaç köklerini, taş oyuklarını, çitleri bile denedim" diye konuştu Güvercin ona hiç aldırmadan, "Bu yılanlar, hiç rahat vermiyorlar!" 

Alice iyice şaşkına dönmüştü, ama Güvercin bitirmeden bir şey söylemeye kalkışmanın bir yararı olmayacağını düşündü.

"Kuluçkaya yatmanın yeterince sıkıntısı yokmuş gibi," dedi Güvercin, "bir de gece gündüz yılanları gözlemek lazım! Tam üç haftadır bir damla bile uyku  uyuyamadım!"

Güvercinin ne demek istediğini anlamaya başlayan Alice "Rahatsız edilmenize çok üzüldüm" dedi.

"Ormandaki en yüksek ağacı seçtiğimde" diye devam etti Güvercin, sesini iyice yükselterek, "Sonunda bunlardan tamamen kurtuldum, çünkü buraya ulaşmak için kanatlanmaları gerekir diye düşünüyordum. Ah, yılan!"

"Sana söyledim ya, ben bir yılan DEĞİLİM!" dedi Alice. "Ben ..., ben bir ..."

"Öyle mi! Peki sen NESİN?" dedi güvercin. "Şimdi bir şeyler uydurmaya çalıştığını görebiliyorum."

"Ben ..., ben küçük bir kızım" dedi Alice oldukça kararsız bir şekilde. Çünkü gün boyunca o kadar çok değişiklikler olmuştu ki!...

"Tam da inanılacak bir hikaye!" dedi Güvercin iyice aşağılayıcı bir ses tonuyla. "Ömrüm boyunca bir sürü küçük kız gördüm, ama hiçbirinin BÖYLE bir boynu yoktu! Hayır, eminim! Sen bir yılansın, boşuna inkar etme! Sanırım şimdi de bana hiç yumurta yemediğini söyleyeceksin!"

"Elbette yumurta YEDİM," dedi Alice. Çünkü o doğruları söyleyen bir çocuktu, "fakat biliyorsunuz ki, küçük kızlar da yılanlar kadar çok yumurta yer."

"Buna inanmıyorum," dedi Güvercin; "üstelik eğer bu doğruysa, onlar da bir çeşit yılan sayılırlar. Son sözüm budur!"

Bu Alice için o kadar yeni bir düşünceydi ki, bir kaç
 dakika sessiz kaldı, Güvercin de bu fırsattan yararlanıp ekledi, "Yumurta aradığından EMİNİM. Üstelik ha kız olmuşsun, ha yılan; benim için ne değişir"

"Ama BENİM için çok şey değişir," dedi Alice telaşla; "Zaten ben burada yumurta falan aramıyorum. Üstelik öyle olsaydı bile SENİNKİLERİ istemezdim: çünkü çiğ yumurta sevmem."

"Öyleyse çek git!" dedi Güvercin aksi bir sesle, sonra da yuvasına yeniden yerleşti. Alice dalların arasından becerebildiği kadar yere çömelmeye çalıştı ama boynu dallara dolaşıyor ve sık sık durup çözmek zorunda kalıyordu. Bir süre sonra ellerinde tuttuğu mantar parçalarını hatırladı ve büyük bir dikkatle işe koyuldu: önce birinden, sonra diğerinden bir ısırık alıyor, böylece bazen uzuyor, bazen da kısalıyordu. Sonunda gerçek boyuna ulaşmayı başardı.

O kadar uzun bir süre gerçek boyundan uzak kalmıştı ki, önce bu durumu biraz yadırgadı. Fakat bir kaç dakika içinde buna da alıştı ve her zaman yaptığı gibi kendi kendine konuşmaya başladı: "Eh, artık planımın yarısı gerçekleşti sayılır. Ne kadar şaşırtıcı değişimler bunlar! Bir dakika sonra ne hale geleceğimden emin değilim! Her nasılsa gerçek boyuma döndüm: işte şimdi o güzel bahçeye gidebilmenin bir yolunu bulmalıyım." Bunları söylerken birden bire açık bir alana ulaştı. Burada yaklaşık 120 santimetre boyunda minik bir ev bulunuyordu. "Burada her kim yaşıyor olsa da" diye düşündü Alice, "onların karşısına BU boyumla çıkmam hiç doğru olmaz. Yoksa akılları başlarından alırım!" Bu nedenle sağ elindekini birazcık kemirmeye başladı ve boyunu yirmi santime indirinceye kadar eve doğru bir adım bile atmadı.




BÖLÜM VI. Domuz ve Biber

Bir iki dakika durup evi gözden geçirdi; acaba şimdi ne yapsam diye düşünürken birdenbire özel üniformalı bir uşak ağaçlıktan koşarak geldi. (Onun bir uşak olduğunu özel üniformasından anlamıştı; yoksa, sadece yüzüne bakarak karar verseydi onun bir balık olduğunu söylerdi.) Uşak kapıyı şiddetle yumrukladı. Kapıyı yuvarlak suratlı, kurbağaya benzer iri gözlü başka bir uşak açtı. Alice, her iki uşağın kafasının da, pudralı takma saçlarla kaplı olduğunu farketti! Neler olup bittiğini çok merak etmişti, ve daha iyi işitebilmek için yavaş yavaş ağaçlıktan dışarı doğru çıktı.

Balık-Uşak, koltuğunun altından, neredeyse kendi boyunda kocaman bir zarf çıkardı, ve diğerine verirken ciddi bir sesle "Düşes için. Kraliçe onu kroke oyununa çağırıyor" diye konuştu. Kurbağa-Uşak ta aynı ciddiyetle, sadece sözcüklerin yerini biraz değiştirerek tekrarladı: "Kraliçeden. Düşese bir kroke oyunu çağrısı."

Sonra ikisi de birbirini selamlamak için eğildiler, ve takma saçlarının bukleleri birbirine dolaştı.

Alice buna çok güldü, öyle ki, sesini duyacaklar diye yine koruya girdi. Ortalığı kolaçan etmek için tekrar çıktığında, Balık-Uşak gitmişti, öteki ise kapının yanında yere oturmuş aptalca havaya bakıyordu.

Alice çekinerek gidip kapıyı çaldı.

"İki nedenle kapıyı çalmanın hiç bir yararı yok" dedi Uşak. "Çünkü, birincisi, ben kapının sesin de bulunduğun tarafındayım; ikincisi, içeridekiler o kadar çok gürültü çıkarıyorlar ki, büyük olasılıkla hiçbiri seni duyamaz." Gerçekten de içeriden çok garip sesler geliyordu, sürekli bir uluma ve aksırma, ve arada bir de sanki bir tabak veya çaydanlığın şangırtıyla kırılması...

"Peki," dedi Alice, "ben içeri nasıl girebileceğim?"

"Eğer kapı aramızda olsaydı" dedi Uşak ona aldırmaksızın, "o zaman vurmanın bir anlamı olurdu. Örneğin, eğer sen İÇERİDE olsaydın kapıyı vururdun, ben de açıp, seni dışarı çıkarırdım" dedi. Konuşurken, hep havaya bakıyordu, Alice bunun, onun kabalığından kaynaklandığını düşündü. "Ama belki de elinden başkası gelmiyordur," dedi kendi kendine, "çünkü gözleri NEREDEYSE başının tepesinde" diye düşündü, "yine de, sorulara yanıt verebilir" dedi, sonra sesini yükseltti ve tekrarladı; "İçeri nasıl girebilirim?"

"Yarına kadar..." dedi Uşak. "Ben burada oturacağım"

Tam o anda evin kapısı açıldı ve kocaman bir tabak Uşağın kafasına doğru yöneldi: burnunun ucunu yalayıp geçti ve biraz ilerideki ağaçlardan birine çarparak tuzla buz oldu.

"...hatta belki de öbür güne kadar" diye konuşmasını sürdürdü Uşak, sanki hiç bir şey olmamış gibi.

Bu kez daha yüksek bir sesle tekrar sordu Alice "İçeriye nasıl girebilirim?".

"Bakalım içeri girmen isteniyor mu?" dedi Uşak. "Yanıtlanması gereken ilk soru bu." 

Şüphesiz, öyleydi, ama Alice kendisine böyle söylenmesinden hoşlanmamıştı. "Bu yaratıkların konuşma şekli ne kadar rahatsız edici," diye mırıldandı kendi kendine : "İnsanı deli ediyorlar!"

Uşak, sözlerini değişikliklerle yinelemek için iyi bir fırsat çıktığını düşünüyor gibiydi. "Burada boş boş, günlerce ve günlerce oturacağım" dedi.

"Fakat benim yapmam gereken ne?" dedi Alice.

"Ne istersen onu" dedi Uşak ve ıslık çalmaya başladı.

"Bununla konuşmanın bir yararı yok," dedi Alice çaresizlikle: "Tam bir Aptal!" Sonra da kapıyı açtı ve içeri girdi.

Kapı bir uçtan bir uca dumanla dolu kocaman bir mutfağa açılıyordu. Düşes, ortada üç ayaklı bir iskemleye oturmuş, bir bebeği emziriyor, aşçı ise ocağa eğilmiş, içinde çorba bulunan büyük bir kazanı karıştırıyordu.

"Sanırım bu çorbanın biberi fazla kaçmış" dedi aksırmak üzere olan Alice kendi kendine.

Gerçekten de havada çok fazla biber vardı. Düşes bile ara sıra aksırıyordu; hele bebek, hiç ara vermeden bir aksırıyor, bir inildiyordu. Mutfakta aksırmayanlardan biri Aşçı, diğeri ise ocağın yanında oturan ve ağzı kulaklarına varmış şekilde sırıtan kocaman bir kediydi.

"Lütfen söyler misiniz" dedi Alice, ilk konuşan olmanın kabalık olarak anlaşılacağı endişesiyle, "acaba kediniz niçin böyle sırıtıyor?"

"O bir Cheshire kedisidir" dedi Düşes,"işte o yüzden. Domuz!"

Son kelimeyi öylesine bir hırsla söylemişti ki Alice yerinden hopladı. Ama biraz sonra bunun kendisine değil, bebeğe söylendiğini anlayınca, tekrar cesaretini toplayarak konuşmasını sürdürdü:

"Cheshire kedilerinin sürekli sırıttığını bilmiyordum; aslında, kedilerin sırıtabildiğini HİÇ bilmiyordum."

"Hepsi yapabilir" dedi Düşes; "pek çoğu da öyle yapar."

"Öyle yapanı hiç görmedim" dedi Alice kibar bir şekilde. Bir sohbete başlamış olması hoşuna gitmişti.

"Pek bir şey bilmiyormuşsun," dedi Düşes; "gerçek bu."

Alice bu yanıtın vurgusunu hiç beğenmemişti, konuşma konusunu bir başka tarafa yöneltmenin daha iyi olacağını düşündü. O, konuşacak bir konu bulmak için uğraşırken, aşçı çorba kazanını ateşten indirmiş ve eline geçirdiği her şeyi Düşes ile bebeğe fırlatmaya başlamıştı; önce ocak demirleri geldi, sonra da bir tencere, tava, ve tabak yağmuru başladı. Düşes, bunlar bir tarafına çarpsa bile, aldırış etmedi. Bebek zaten öylesine bir ciyaklıyordu ki, atılanların onun canını yakıp yakmadığını anlamak mümkün değildi.

"Ah, LÜTFEN, ne yaptığınıza dikkat edin!" diye bağırdı Alice, korkuyla çırpınıp duruyordu. Normalden büyük bir burnunu sıyırıp geçerken tekrar bağırdı: "Eyvah, burun gitti!" 

"Eğer herkes kendi işiyle ilgilense" dedi Düşes hafifçe homurdanarak "bu dünya çok daha hızlı dönerdi."

"Pek bir AVANTAJI olmazdı" dedi Alice. Bilgisini biraz olsun gösterebilme fırsatı bulduğu için sevinmişti. "Düşünsenize, geceyle gündüz ne hale gelirdi! Biliyorsunuz ki dünyanın kendi ekseni etrafında dönüşü tam 24 saat sürer."

"Baltalardan kim söz ediyorsa" dedi Düşes, "hemen boynunu vurun!"

Alice, söylenenleri anlayıp anlamadığını anlamak için, biraz da endişeyle aşçıya baktı; Fakat aşçı çorbayı karıştırmakla meşguldü ve söylenenleri işitmiş gibi görünmüyordu. Bu yüzden devam etti: "Yirmi-dört-saat, SANIRIM; yoksa on iki miydi? Ben..."

"Off, benim canımı sıkmayın" dedi Düşes; "Rakamlar beni bağlamaz". Sonra da yeniden bebeğini emzirmeye başladı. Bir yandan da ona bir tür ninni söylüyor ve her dizenin sonunda onu şiddetle sarsıyordu.

"Azarla küçük oğlunu,
Aksırırsa onu döv:
Sadece rahatsız etmek ister,
Çünkü bilir kızdırdığını."

KORO.
(Aşçı ve bebeğin de katılımıyla):--

"Vay! Vay! Vay!"

Düşes ezginin ikinci dörtlüğünü söylerken bebeği büyük bir şiddetle hoplatıyor ve zavallı şey öyle bir ciyaklıyordu ki, Alice sözcükleri zar zor duyabildi:

"Azarlarım ben oğlumu,
Aksırırsa onu döverim;
Eğer canı isterse,
Biberi de sever bilirim!"
	
KORO.
"Vay! Vay! Vay!"

"Al! İstersen biraz da sen ilgilen!" dedi Düşes Alice'e. Bunları söylerken, bebeği de onun eline tutuşturuverdi. "Benim, Kraliçeyle kroke oynamak için gidip hazırlanmam lazım." Ve aceleyle odadan çıktı. Aşçı, o çıkarken arkasından bir tava fırlattı fakat isabet ettiremedi.

Alice bebeği tutmakta biraz zorlandı. Çünkü bu, acayip şekilli küçük bir yaratıktı. Onu kollarından ve bacaklarından ters yönlere çekerek tutabildi. "İşte şimdi bir deniz yıldızına benzedi" diye düşündü Alice.  Zavallı küçük şey, onu yakaladığında, bir buhar makinesi gibi homurtular çıkarıyordu. Bir yandan da bükülüyor, sonra kazık gibi dim dik oluyordu. Bu yüzden onu rahatça tutabilmesi için bir kaç dakika geçmesi gerekti.

Onu kucağında düzgün bir şekilde tutmanın yolunu bulabildiğinde (onu bir tür düğüm yapar gibi kıvırıp, sonra de tekrar çözülmesin diye sağ kulağıyla sol ayağını sıkıca tutması gerekmişti) hemen açık havaya çıkardı. "EĞER bu bebeği buradan alıp götürmezsem," diye düşündü Alice, " bir iki gün içinde mutlaka öldürürler: onu burada bırakmak bir cinayet olmaz mı?" Son sözlerini yüksek sesle söylemişti, ve bebeğin buna yanıtı bir homurtu olarak geldi (Bu arada aksırması da kesilmişti).  "Homurdanma!" dedi Alice. "Kendini bu şekilde ifade etmen doğru bir yöntem değil!"

Bebek tekrar homurdandı. Alice, sorunu ne olabilir diye endişeyle onun yüzüne baktı. Şüphesiz ki, burun yukarı doğru ÇOK kıvrılmıştı: gerçek bir burundan çok, hayvan burnuna benziyordu; üstelik gözleri de bebek gözlerine oranla aşırı derecede küçüktü: kısacası Alice gördüklerinden hiç hoşlanmadı. "Belki de sürekli ağladığı için böyle olmuştur" diye düşündü ve gözlerinde yaş var mı diye tekrar ona baktı.

Hayır, hiç gözyaşı yoktu. "Bak canım, eğer bir domuza dönüşüyorsan" dedi Alice ciddi bir şekilde, "seninle daha fazla uğraşamam. Aklında olsun!" Zavallı küçük şey yine hıçkırdı (ya da homurdandı, hangisi olduğunu söylemek olanaksızdı), ve bir süre öyle sessiz kaldılar.

Alice kendi kendine, "Eve döndüğümde ben bu hayvanla ne yaparım?" diye düşünürken, bu kez çok şiddetli bir homurtu geldi. Merak içinde tekrar bebeğin yüzüne baktı. Bu kez HİÇ şüphe yoktu: neresinden bakarsanız bakın, bu tam bir domuzdu. Bu yüzden de onu hala kucağında tutmanın oldukça garip bir durum olacağını düşündü.

Bu yüzden, hayvanı yere bıraktı ve onun sakin bir şekilde hemen ağaçlığa yöneldiğini görünce içindeki sıkıntı dağılıverdi. "Eğer büyüseydi" dedi kendi kendine, "müthiş çirkin bir çocuk olurdu: ama şimdi sanırım güzel bir domuz olacak." Sonra da bildiği çocuklardan domuz olabilecekleri aklından geçirmeye başladı. "Eğer onları domuza çevirmenin yolu bilinseydi" diye kendi kendine konuşurken, az ötedeki bir ağacın dalında oturan Cheshire Kedisini görünce oldukça şaşırdı.

Kedi, Alice'i görünce sadece sırıttı. İyi huyluya benziyor diye düşündü: ama ÇOK uzun tırnakları ve bir sürü dişi vardı, bu nedenle ona saygılı davranmak daha doğru olacaktı.

"Cheshire'lı Pisi" diye söze başladı oldukça çekingen bir sesle, çünkü onun bu isimden hoşlanıp hoşlanmayacağını bilmiyordu: Buna karşılık, kedi daha da fazla sırıttı. "Sanırım, hoşuna gitti" diye düşündü Alice ve konuşmasını sürdürdü. "Lütfen bana buradan hangi yöne doğru gitmem gerektiğini  söyleyebilir misiniz?"

"Bu, nereye ulaşmak istediğine oldukça bağlı" dedi Kedi.

"Nereye gideceğim hiç önemli değil..." dedi Alice.

"O halde hangi yöne gittiğinin bir önemi yok," dedi Kedi.

"Sonunda bir YERE varabilirim" diye ekledi Alice açıklama olarak.

"Elbette bunu yapabilirsin," dedi Kedi, "sadece, yeterince uzun bir süre yürümen gerekir."

Alice karşı çıkmanın bir yararı olmayacağını farkedince, bir başka soru denedi. "Buralarda ne tür kişiler yaşıyor?"

"BU tarafta" dedi Kedi sağ pençesiyle bir yuvarlak çizerek "bir Şapkacı oturur: ve BU tarafta " diğer pençesini sallayarak devam etti, "Mart Tavşanı yaşar. Hangisini istersen ziyaret et: her ikisi de delidir."

"Ben delilerin arasına girmek istemem," diye vurguladı Alice.
"Bunun bir çare yok!" dedi Kedi, "Burada, hepimiz deliyiz. Ben deliyim. Sen delisin."

"Benim deli olduğumu nereden çıkardın?" dedi Alice.

"Mutlaka öylesindir" dedi Kedi, "Yoksa buraya gelmezdin."

Alice, bunun yeterli bir kanıt olamayacağını düşündü; buna rağmen sözünü sürdürdü. "Peki, kendinin deli olduğunu nereden biliyorsun?"

"Şöyle başlayalım," dedi Kedi, "bir köpek deli değildir. Değil mi?"

"Elbette," dedi Alice.

"İyi öyleyse," diye devam etti Kedi, "biliyorsun ki, bir köpek kızdığı zaman hırlar, keyiflenince de kuyruğunu sallar. Oysa ben keyiflendiğimde hırlarım, ve kızdığım zaman kuyruğumu sallarım. Bu nedenle ben deliyim."

"Seninkine hırlama değil, mırıldama denir," dedi Alice.

"Ne dersen de," dedi Kedi. "Bugün Kraliçeyle kroke oynayacak mısın?"

"Çok isterdim ama," dedi Alice, "henüz beni davet eden olmadı."

"Beni orada bulabilirsin" dedi Kedi ve gözden kayboldu.

Alice buna pek şaşırmadı, son zamanlarda böyle tuhaf şeyler görmeye alışmıştı. Az önce Kedi'nin bulunduğu yere bakarken, o birdenbire tekrar göründü.

"Bu arada bebek ne oldu?" dedi Kedi. "Neredeyse sormayı unutuyordum."

"O bir domuza dönüştü," dedi Alice sakin bir şekilde, sanki bu doğal bir durummuş gibi.

"Öyle olacağını biliyordum," dedi Kedi ve tekrar gözden kayboldu.

Alice belki tekrar görünür diye biraz bekledi, ama görünmedi. Biraz sonra, Mart Tavşanının yaşadığını söylediği tarafa doğru yürümeye başladı. "Daha önce şapkacı görmüştüm" dedi kendi kendine; "Mart Tavşanı çok daha ilginç olacaktır, üstelik şimdi Mayıs, belki tam deli değildir --En azından Mart ayındaki kadar deli değildir."  Bunları söylerken, başını kaldırıp baktı ve Kedinin yine bir ağacın dalında oturmakta olduğunu gördü.

"Domuz mu demiştin, yoksa omuz mu?" dedi Kedi.

"Domuz demiştim," diye yanıtladı Alice. "üstelik böyle birdenbire görünüp kaybolmayın: insan serseme dönüyor."

"Tamam," dedi Kedi ve bu kez oldukça yavaş bir şekilde gözden kayboldu. Önce kuyruğunun ucu gitti, en sonra da sırıtması; öyle ki diğer tarafları kaybolduktan sonra bile bir süre görünmeye devam etti.

"Eh! Sık sık sırıtmayan bir kedi çok gördüğüm olmuştu ama," diye düşündü Alice, "ancak, kedisiz bir sırıtma! Bugüne dek gördüğüm en garip şey!"

Pek uzun olmayan bir yürüyüşten sonra Mart Tavşanı'nın evi göründü: bunun doğru ev olduğunu düşündü, çünkü evin bacaları tavşan kulağı şeklindeydi ve çatısı kürkle kaplıydı. Ev o kadar büyüktü ki, sol elindeki mantarı biraz kemirerek, yaklaşık 60 santime kadar uzayıncaya kadar, eve yaklaşamadı: ondan sonra bile eve yaklaşırken hala endişe içinde kendi kendine söyleniyordu: "Ya şimdi bir delilik nöbetine tutulmuş durumdaysa! Keşke, buraya gelmek yerine, Şapkacıyı görmeye gitseydim!"



BÖLÜM VII. Çılgın Bir Çay Partisi


Evin önündeki bir ağacın altına kurulu bir masa vardı, ve Mart Tavşanı ile Şapkacı orada çay içiyorlardı. Aralarında bir Tarla Faresi vardı ve derin bir uykuya dalmıştı. Diğerleri ise sanki bir mindermiş gibi dirseklerini ona dayamışlar, başının üzerinden gevezelik ediyorlardı.  "Tarla Faresi için oldukça rahatsız bir durum" diye düşündü Alice, "Fakat uykuda olduğundan, farkında bile değil sanırım."

Masa oldukça büyüktü, fakat her üçü de bir köşeye sıkışmışlardı. Alice'in yaklaştığını görünce "Yer yok! Yer yok!" diye bağırdılar. "Bir sürü yer var!" dedi Alice kızgınlıkla  ve gidip masanın bir ucundaki büyük koltuğa oturdu.

"Biraz şarap alın," dedi Mart Tavşanı davetkar bir şekilde.

Alice masanın her tarafına baktı ama çaydan başka bir şey yoktu. "Ben hiç şarap göremiyorum" dedi.

"Zaten yok." diye konuştu Mart Tavşanı.

"Bu durumda, bu teklifiniz pek nazik bir davranış olmadı" dedi Alice kızgınlıkla.

"Sizin de, davet edilmeden gelip oturmanız pek nazik bir davranış değil," dedi Mart Tavşanı.

"Bu masanın size ait olduğunu bilmiyordum," dedi Alice; "üç kişiden çok daha fazlası için hazırlanmış gibi görünüyor."

"Saçlarınız kesilmek istiyor" dedi Şapkacı. Bir süredir merakla Alice'i inceliyordu ve bu onun ilk konuşmasıydı.

Alice oldukça sert bir sesle "Bir başkası hakkında kötü konuşulmaması gerektiğini, öğrenmiş olmalısınız" dedi Alice ciddi bir şekilde, "yaptığınız çok ayıp!".

Bunu duyan Şapkacı gözlerini iyice açtı; fakat SÖYLEDİĞİ sadece şunlar oldu: "Kuzgun niçin bir yazı masasına benzer?"

"Bak, şimdi biraz eğleneceğiz!" diye düşündü Alice. "Böyle bilmece sormalarına sevindim, --Sanırım bunu çözebilirim," diye ekledi yüksek sesle.

"Yani cevap verebileceğinden eminsin, öyle mi?" diye sordu Mart Tavşanı.

"Kesinlikle," dedi Alice.

"O halde, ne demek istediğini açıkla bakalım" diye sürdürdü Mart Tavşanı.

"Elbette," dedi Alice telaşla, "En azından, yani ne diyorsam onu demek istiyorum. Zaten bunlar aynı şey."

"Hiç de aynı değil!" dedi Şapkacı. "Eğer öyle olsa, 'yediğimi görürüm' ile 'gördüğümü yerim' demek aynı şey olur."

"O zaman pekala şöyle diyebilirsin,"  diye ekledi Mart Tavşanı, "'aldığımı beğenirim' ile 'beğendiğimi alırım' aynı şey olur."

"O zaman pekala şöyle diyebilirsin,"  diye ekledi Tarla Faresi uykusunda konuşur gibi, " 'uyurken nefes alırım' ile 'nefes alırken uyurum' aynı anlama gelir."

"Sana göre her ikisi aynı" dedi Şapkacı ve konuşma burada kesildi. Herkes bir dakikalığına sessiz kaldı. Bu arada Alice kuzgunlar ve yazı masaları hakkındaki pek te fazla olmayan bilgilerini hatırlamaya çalıştı. 

Sessizliği ilk bozan Şapkacı oldu. Alice'e dönerek "Bugün ayın hangi günü?" diye sordu. Cebinden  çıkardığı saate rahatsız bir şekilde bakıyor, ara sıra sallayıp, kulağına götürüyordu.

Alice biraz düşündü, sonra "Dördüncü" dedi.

"İki gün hatalı" diyerek içini çekti Şapkacı. Mart Tavşanına kızgın bir şekilde bakarak ekledi: "Sana tereyağının işe yaramayacağını söylemiştim."

"Bu EN İYİ tereyağıydı" diye yanıtladı Mart Tavşanı sakince.

Şapkacı, "Evet ama, içine ekmek kırıntıları kaçmış olmalı" diye söylendi. "Sürerken ekmek bıçağını kullanmamalıydın."

Mart Tavşanı saati aldı ve ümitsizce baktı: sonra onu kendi çay bardağına batırıp çıkardı ve tekrar baktı: buna rağmen "Senin de bildiğin gibi, o EN İYİ tereyağıydı" sözünü tekrarlamaktan başka bir şey aklına gelmedi.

Alice, omuzunun üzerinden merakla bakıyordu. "Ne kadar garip bir saat." dedi. "Ayın hangi gününde olduğunu gösteriyor ama, asıl zamanı göstermiyor."

"Ne var ki?" diye mırıldandı Şapkacı. "SENİN saatin hangi yılda olduğunu gösteriyor mu?"

"Elbette göstermiyor" diye açıkladı Alice: "fakat bunun sebebi çok uzun bir süre aynı yılı göstermek zorunda kalmasıdır."

"Tıpkı BENİMKİNDE olduğu gibi" dedi Şapkacı.

Alice kendini kafası iyice karışmış hissetti. Şapkacının söyledikleri kesinlikle İngilizceydi ama, hiç bir anlam taşımıyordu. Olabildiğince kibar şekilde "Söylediklerinizi pek anlayamadım." dedi.

"Tarla Faresi yine uyudu" dedi Şapkacı ve burnunun ucuna biraz sıcak çay döktü.

Tarla Faresi telaş içinde başını salladı ve gözlerini hiç açmadan konuştu: "Elbette, elbette. Ben de tam bunu söylemek istiyordum."

Şapkacı tekrar Alice'e dönerek sordu: "Bilmecenin yanıtını hala bulamadın mı?"

"Hayır, bulamadım" dedi Alice. "Yanıt nedir?"

"Hiç bir fikrim yok!" dedi Şapkacı.

"Benim de," diye ekledi Mart Tavşanı.

Alice bezgin bir şekilde içini çekti. "Bence yanıtı olmayan bilmeceler sormazsanız, zamanı daha iyi değerlendirmiş olursunuz."

"Eğer Zaman hakkında benim kadar bilgiye sahip olsaydınız" dedi Şapkacı, "onu boşa harcamaktan falan bahsedemezdiniz."

"Ne demek istediğinizi anlayamıyorum" dedi Alice.

"Elbette anlamazsın" dedi Şapkacı başını küstah bir şekilde sallayarak. "Belki de ömrün boyuca zamanla bir kez bile olsun konuşmamışsındır."

"Belki" diyerek dikkatle yanıtladı Alice:"ama müzik öğrenirken zamana uygun olarak tempo tutmak gerektiğini biliyorum."

"Hah, şimdi bir anlam kazanmaya başlıyor" dedi Şapkacı. "Onu tutmaya kalkışmayacaksın. Eğer onunla iyi geçinirsen, zamanla ilgili tüm arzuların yerine gelir. Örneğin, diyelim ki saat sabahın dokuzu, tam da derslerin başlama saati: Zamanın kulağına usulca fısıldadığında, saatler göz açıp kapayıncaya kadar geçer! Saat 13:30, öğlen aralığı. 

("Öyle olmasını umardım" diye fısıldadı Mart Tavşanı kendi kendine.)

"İşte bu çok güzel bir şey olurdu" dedi Alice düşünceli bir şekilde: "fakat o zaman da pek acıkmamış olurdum."

"Elbette ilk başta öyle olabilir" dedi Şapkacı: "fakat saati istediğin kadar 13:30'da tutabilirsin." 

Alice, "SİZİN kullandığınız yöntem bu mu?" diye sordu.

Şapkacı başını kederli bir şekilde salladı. "Keşke!" diye yanıtladı. "Geçen Mart biraz atıştık-- o zaman o daha delirmemişti." (elindeki çay kaşığı ile Mart Tavşanını işaret etti.) "-- Kupa Kızının verdiği konserde şu şarkıyı söyleyecektim

	 "Görünüp kaybol küçük yarasa,
	 Şimdi neler planlıyorsun acaba?"
	 
"Belki bu şarkıyı biliyorsundur!"

"Sanırım böyle bir şeyler duymuştum" dedi Alice.

Şapkacı sözünü sürdürdü, "Bildiğin gibi, şöyle devam ediyor:--

	"Yükseklerde uçarsın,
	Bir çay tepsisi gibi.
	Bir görünür, bir kaybolursun--"

Tam burada Tarla Faresi birazcık kıpırdandı ve uykusunda şarkı söylemeye başladı "Bir görünür, bir kaybolursun---" ve bunu o kadar uzattı ki, onu susturabilmek için çimdiklemek zorunda kaldılar.

"Sonunda, zorlukla da olsa ilk kıtayı tamamlamıştım ki" dedi Şapkacı, "Kraliçe ayağa fırlayıp bağırdı: Zamanı katlediyor. Uçurun kellesini!"

"Ne büyük acımasızlık!" diye haykırdı Alice.

"İşte o günden beri" dedi Şapkacı üzgün bir şekilde, "istediğim hiç bir şeyi yapmıyor. Saat hep altı."

Alice'in kafasında bir şimşek çaktı. "Buradaki çayla ilgili bir sürü ıvır-zıvırın nedeni bu mu?" diye sordu.

Şapkacı, "Evet, öyle," diyerek içini çekti: "Artık hep çay-zamanı, ve bu yüzden arada bulaşıkları yıkayabilmek için bile hiç zamanımız olmuyor."

"Sanırım, o yüzden masanın etrafında dönüyorsunuz" dedi Alice.

"Tamamen öyle," dedi Şapkacı: "onları kullandıktan sonra."

Alice merakla sordu, "Peki tekrar başladığınız yere döndüğünüzde ne oluyor?"

"İstersen artık konuyu değiştirelim," diyerek araya girdi Mart Tavşanı, esneyerek. "Bundan sıkıldım. Eminim ki genç bayan bize bir öykü anlatır."

Bu teklifle irkilen Alice "Korkarım ki bildiğim bir öykü yok!" dedi.

"O halde Tarla Faresi anlatsın" diye bağırdı ikisi birden. "Uyan Tarla Faresi!" Ve iki tarafından birden çimdiklemeye başladılar.

Tarla Faresi usulca gözlerini açtı. Boğuk ve zayıf bir sesle "Ben uyumuyordum" dedi, "her ikinizin söylediği bütün sözcükleri duydum." 

"Biz bir öykü anlat!" dedi Mart Tavşanı. 

"Evet, lütfen!" diyerek yalvardı Alice.

"Ve bu konuda biraz hızlı davranmalısın" diye ekledi Şapkacı, "aksi taktirde, tamamlayamadan tekrar uyuyup kalabilirsin."

"Bir zamanlar üç küçük kız kardeş vardı" diye büyük bir aceleyle başladı Tarla Faresi. "Ve onların isimleri Elsie, Lacie ve Tillie idi ve onlar bir kuyunun dibinde yaşıyorlardı--"

"Peki ne yiyip içiyorlarmış?" diye sordu Alice. Özellikle yeme içime ile ilgili sorulara karşı büyük bir ilgisi vardı.

Tarla Faresi bir iki dakika düşündükten sonra "Şeker pekmezi ile" dedi.

"Biliyorsunuz ki böyle yapamazlar" diye kibarca uyardı Alice: "yoksa hasta olurlar."

"İşte bu yüzden," dedi Tarla Faresi "onlar ÇOK hastaydılar."

Alice böylesine olağandışı yaşam biçimlerinin nasıl olacağını hayalinde canlandırmaya çalıştı ama, daha da meraklandı ve sordu: "Peki onlar niçin bir kuyunun dibinde yaşıyorlar?"

Mart Tavşanı, Alice'e, "Biraz daha çay almaz mısın?" diye içtenlikle sordu.

"Daha hiç almadım ki," dedi Alice kırgın bir sesle, "bu nedenle biraz daha almam mümkün değil."

'Yani DAHA AZ alamazsın demek istiyorsun" dedi Şapkacı: "hiç yoktan DAHA FAZLA almak çok kolaydır."

"Kimse sana fikrini sormadı," dedi Alice.

"Kişisel değerlendirme yapan kimmiş?" diye sordu Şapkacı bir zafer kazanmış gibi.

Alice buna nasıl yanıt vereceğini bilemedi. Kendisine biraz çay ve tereyağlı ekmek aldı. Sonra Tarla Faresine dönerek sorusunu yineledi: "Onlar niçin bir kuyunun dibinde yaşıyorlar?"

Tarla Faresi yine düşünmek için bir iki dakika oyalandı ve "Orası bir şeker pekmezi kuyusuydu." dedi.

Alice kızgın bir şekilde, "Daha neler!" demek üzereyken Şapkacı ve Mart Tavşanı "Şşş!" dediler ve Tarla Faresi asık bir suratla söylendi: "Madem terbiyeli olamıyorsun, öyküyü de sen kendin bitir!"

"Lütfen devam et!" dedi Alice alçak gönüllülükle: "Bir daha sözünü kesmeyeceğim. Demek ki böyle BİR yer varmış!"

"Elbette bir tane" dedi Tarla Faresi kızgınlıkla. Yine de devam etmeye razı oldu. "Böylece bu üç kızkardeş, --bildiğiniz gibi, çekmeyi öğreniyorlarmış--"

Verdiği sözü unutan ALice "Ne çekiyorlarmış?" diye sordu.

"Şeker pekmezi" dedi Tarla Faresi, bu kez üstünde durmayarak.

"Ben temiz bir fincan istiyorum," diyerek araya girdi Şapkacı: "hadi yerlerimizi değiştirelim."

Konuşmasını sürdürürken yan tarafına geçti, Tarla Faresi de onu izledi: Mart Tavşanı Tarla Faresinin yerine geçti ve Alice gönülsüzce Mart Tavşanının boşalttığı yere doğru kaydı. Bu değişiklikten  sadece Şapkacı karlı çıkmıştı: üstelik Alice'in durumu öncekinden de kötüydü, çünkü Mart Tavşanı süt kabını çay tabağına dökmüştü.

ALice Tarla Faresini tekrar gücendirmekten korkarak, dikkatlice konuştu: "Fakat anlayamadım. Şeker pekmezini nereden çekiyorlarmış?" 

"Bir su kuyusundan su çekersin," dedi Şapkacı: "Demek ki şeker pekmezinin de bir şeker pekmezi kuyusundan çekilmesi gerekir, değil mi?"

"Fakat onlar zaten kuyunun İÇİNDE" dedi Alice Tarla Faresine, son uyarının farkında değilmiş gibi.

"Elbette oradaydılar", dedi Tarla Faresi "--yani içinde."

Bu yanıt zavallı Alice'in kafasını öylesine karıştırdı ki, artık Tarla Faresinin sözünü hiç kesmemeye karar verdi.


"Çekmeyi öğreniyorlardı" diyerek anlatmasını sürdürdü Tarla Faresi. Bir yandan da esniyor ve gözlerini oğuşturuyordu, çünkü çok fazla uykusu gelmişti, "böylece her tür şeyleri çektiler -- F harfiyle başlayan şeyleri--"

"Niçin F harfi?" dedi Alice.

"Niçin olmasın?" dedi Mart Tavşanı.

Alice sustu.

O sırada Tarla Faresi gözlerini kapadı, neredeyse uyumaya başlıyordu ama Şapkacı tarafından çimdiklenince küçük bir çığlık atarak uyandı ve devam etti: "--F harfiyle başlayanlar, örneğin fare kapanları, fırdöndü, faraş ve fazlalık" --daha önce hiç fazlalık çekildiğini gördünüz mü?

"Şimdi de sen bana soruyorsun," dedi Alice, allak bullak olmuş bir şekilde, "Hiç sanmıyorum--"

"O halde konuşmamalısın" dedi Şapkacı.

Bu seferki kabalık, Alice'in katlanacağı gibi değildi: kızgın bir şekilde kalktı ve uzaklaştı; Tarla Faresi hemen uykuya daldı, diğerleri de onun uzaklaşmasına hiç te aldırmış gibi görünmüyorlardı. Hatta bir kaç kez geriye bakmış ve kendisini geri çağırmalarını ummuştu: onları son gördüğünde Tarla Faresini çaydanlığın içine sokmaya çalışıyorlardı.

Ormana doğru yönelen Alice, "Asla tekrar ORAYA dönmem!" dedi. "Ömrüm boyunca gördüğüm en aptalca çay partisiydi."

Bunları söylerken, ağaçlardan birinin içine açılan kapıyı farketti. "Çok garip!" diye düşündü. "Fakat bugün her şey garip. Bir an önce içeri girsem iyi olacak." Ve kapıdan içeri girdi.

Kendini bir kez daha o uzun holde, cam masanın yanında buldu. "Bu sefer işleri daha iyi halledeceğim" diye kendi kendine söylendi ve altın anahtarı almakla işe başladı ve bahçeye açılan kapıyı açtı. Sonra da mantarı kemirmeye başladı (onun bir parçasını cebinde saklamıştı) ta ki otuz santim boyunda oluncaya kadar: sonra da hemen küçük koridordan geçti: ve en SONUNDA-- kendisini o harikulade bahçede, parlak çiçek tarhlarının ve serin çeşmelerin arasında buldu.





BÖLÜM VIII. Kraliçenin Kriket-Sahası

Bahçe girişinin yakınında büyük bir gül ağacı vardı. Üzerindeki güller beyazdı. Fakat oradaki üç bahçıvan, onları kırmızıya boyamakla meşguldü. Alice, bunun çok tuhaf olduğunu düşündü ve daha iyi görmek için bahçıvanlara yaklaştı. Tam o sırada birisinin şöyle dediğini duydu: "Hey, Beşli, dikkat et! Üstüme böyle boya sıçratıp durma!"

"Benim bir suçum yok" dedi Beşli aksi bir sesle; "Yedili dirseğime çarptı."

Bunun üzerine Yedili başını kaldırdı. "Tamam, Beşli! Suçu yine başkalarına at bakalım!"

"ÇENENİ TUTSAN daha iyi olur" dedi Beşli. "Daha dün, Kraliçenin, senin başının kesilmeyi hak ettiğini söylediğini işittim!"

"Ne için" diye sordu ilk konuşan.

"Bu SENİ ilgilendirmez, İkili!" dedi Yedili.

"Evet, ONU da ilgilendirir" dedi Beşli. "Şimdi ona da anlatayım-- çünkü aşçıya normal soğan yerine lale soğanı getirmiş."

Yedili fırçasını yere fırlatıp "Bu kadar da olmaz--" diyecekken, gözü onları izleyen Alice'e takıldı ve hemen kendini toparladı: diğerleri de ona katıldı ve hep beraber eğilerek selam verdiler.

Alice biraz çekinerek, "Lütfen, bu gülleri niçin boyadığınızı söyler misiniz?" diye sordu.

Beşli ile Yedili hiç bir şey söylemedi ve İkili'ye doğru baktılar. İkili alçak bir sesle söze başladı: "Aslında, Küçük Hanım, bu ağaç kırmızı gül ağacı olmalıydı, ve biz yanlışlıkla beyaz gül ekmişiz. Eğer Kraliçe bu durumu farkederse hepimizin başı kesilir. İşte bu yüzden Küçük Hanım, biz de o gelmeden elimizden geldiği kadar ..." Tam o anda, bahçeyi gözlemekte olan Beşli bağırdı: "Kraliçe! Kraliçe!" ve bahçıvanların üçü birden kendilerini yüzükoyun yere attılar. O sırada pek çok ayak sesi duyuldu ve Alice te Kraliçe'yi görebilmek için merakla dönüp baktı.

Önce, ellerinde topuzlarla, on asker geldi. Bunlar da, tıpkı
 bahçıvanlar gibi, dümdüz ve dikdörtgen biçimindeydiler, köşelerden de elleri ve ayakları çıkıyordu. Daha sonra sarayın önemli on kişisi gözüktü: hepsi elmaslarla süslenmişler ve askerlerin yaptığı gibi ikişer ikişer yürüyorlardı. Bunların arkasından Kraliyet çocukları geldi; onlar da on kişiydiler ve el ele tutuşmuşlar, neşe içinde hoplayıp zıplayarak ikişerli geliyorlardı, üzerlerinde kalp şeklinde süslemeler vardı. Daha sonra, çoğunlukla Kral ve Kraliçelerden oluşan konuklar geldi. Alice, bunların arasında Beyaz Tavşan'ın da bulunduğunu farketti. Sinirli ve hızlı bir şekilde konuşuyor ve etrafta söylenen her şeye gülümsüyordu; yanından geçerken onu tanımadı. Konukların arkasından kızıl kadife bir yastık üzerinde Kralın tacını taşıyan Kupa Oğlan geliyordu ve bu büyük alayın en sonunda, KUPA KRALI VE KUPA KRALİÇESİ vardı.


Alice, üç bahçıvanın yaptığı gibi yüzükoyun yere kapansın mı bilemedi, ancak, bir alay geçerken böyle davranılacağını söyleyen bir kural olduğunu da duymamıştı. "Zaten, herkes yere yüzükoyun uzanıp olan biteni göremezse alaylar ne işe yarar?" diye düşündü. Bu yüzden, olduğu yerde durdu ve bekledi.

Alay Alice'in tam karşısına geldiğinde, hepsi durup ona baktılar, Kraliçe, Kupa Oğlanı'na sertçe "Bu kim?" diye sordu. O ise sadece gülümsedi ve eğilerek selam verdi.

"Aptal!" dedi Kraliçe, başını sabırsızlıkla sallayarak; sonra Alice'e dönerek sordu: "Senin adın ne, çocuk?"

Alice nazik bir şekilde "Alice, haşmetli Kraliçem" dedi. Fakat kendi kendine ekledi: "Neresinden baksan, bunlar bir deste iskambil kâğıdı. Onlardan korkmam için bir sebep yok!"

"Peki bunlar kim?" dedi Kraliçe, gül ağacının etrafında yatan üç bahçıvanı işaret ederek. Bildiğiniz gibi onlar yüzükoyun yatıyorlardı ve sırtları da aynen diğer iskambil kâğıtlarına gibiydi, bu yüzden Kraliçe bunların bahçıvan mı, asker mi, saray ileri geleni mi, ya da kendi çocuklarından üçü mü olduğunu anlayamamıştı.

"Nereden bileyim?" dedi Alice, cesaretine kendisi de şaşarak. "Bu BENİM işim değil!"

Kraliçe öfkesinden kıpkırmızı kesildi, ve kısa bir süre Alice'e vahşi bir hayvan gibi baktı ve bağırdı: "Uçurun şunun kellesini!".

"Saçma!" dedi Alice kararlı ve yüksek bir sesle. Kraliçe bir şey söylemedi.

Kral onun koluna dokunarak çekinerek konuştu: "Baksana hayatım: o daha bir çocuk!"

Kraliçe öfkeyle ona arkasını döndü ve Oğlan'a "Şunları çevir!" dedi.


Oğlan, bir ayağıyla, çok dikkat ederek öyle yaptı.

"Kalkın ayağa!" dedi Kraliçe, yüksek ve tiz bir sesle. Üç bahçıvan hemen yerlerinden fırladı ve  Krala, Kraliçeye, Kraliyet çocuklarına, ve diğer herkese selam vermeye başladılar.

"Kesin şunu!" diye haykırdı Kraliçe.  "Beni serseme çevirdiniz." Ve sonra, gül ağacına dönerek  devam etti: "Burada NE haltlar ediyorsunuz?"

"Bağışlayın Majesteleri" dedi ürkek bir sesle İkili, konuşurken bir dizi üstüne çöktü, "şey yapıyorduk..."

"Görüyorum!" dedi Kraliçe, bir yandan da gülleri inceliyordu. "Uçurun şunların kafasını!" ve alay ilerlemeye başladı. Geride bahtsız bahçıvanları idam etmek için üç asker kaldı. Bahçıvanlar, korunması için Alice'e koştular.

"Kafanız kesilmeyecek!" dedi Alice, ve onları yan taraftaki büyük çiçek saksısının içine koydu. Üç asker bir kaç dakika onları bulmak için etrafta dolaştılar, sonra sakin bir şekilde diğerlerinin peşinden gittiler.

"Kafaları uçuruldu mu?" diye bağırdı Kraliçe.

Askerler bağırarak "Majestelerinin buyurduğu gibi, kafaları uçuruldu!" diye yanıtladılar.

"Pekala!" diye bağırdı Kraliçe. "Kriket oynamayı biliyor musunuz?"

Askerler ses çıkarmadılar ve Alice'e doğru baktılar, soru herhalde ona sorulmuştu.

"Evet!" diye bağırdı Alice.

"Öyleyse, gelin!" diye kükredi Kraliçe; ve Alice te bu olanların arkasından neler geleceğini merak ederek alaya katıldı.

"Gü.. güzel bir gün, değil mi?" dedi yan tarafındaki ürkek bir ses. Endişeyle yüzünü süzen Beyaz Tavşan ile yan yana yürüyordu.

"Çok" dedi Alice: "--Düşes nerede?"

"Şşş! Şşş!" dedi Tavşan telaşlı ve kısık bir sesle. Konuşurken endişeyle arkaya doğru bakıyordu. Sonra parmaklarının üzerinde yükselerek ağzını Alice'in kulağına yaklaştırdı ve "İdama mahkum edildi" diye fısıldadı.

"Peki niçin?" dedi Alice.

"Ne kadar yazık mı dedin?" diye sordu Tavşan.

"Hayır, demedim" dedi Alice: "Yazık olacak bir durum göremiyorum. 'Niçin?' diye sormuştum."

"Kraliçeye tokat attı--" diye başladı Tavşan. Alice küçük bir kahkaha attı. "Aman, sus" diye korkuyla fısıldadı Tavşan. "Kraliçe seni duyacak! Hem epeyce geç kalmıştı, ve Kraliçe dedi ki..."

Kraliçe,"Yerlerinize geçin!" diye gök gürültüsü benzeri bir sesle bağırdı, ve herkes birbirine çarparak dört bir tarafa koşuşturmaya başladı. Neyse ki, bir iki dakika içinde her şey sakinleşti ve  oyun başladı. Alice, hayatı boyunca bu kadar garip bir kriket sahası görmemişti! Her yan tümsekler ve çukurlarla doluydu! Toplar canlı kirpi, oyun sopaları canlı flamingo kuşlarıydı. Köprüleri ise  ellerini ve ayaklarını yere dayayarak bükülen askerler oluşturuyordu.

Alice için asıl zorluk flamingosunu kullanmak oldu: hayvanın gövdesini başarıyla kolunun altına sıkıştırıp bacaklarını aşağıya sallandırdı. Ancak, boynunu düzeltip kafası ile kirpiye vuracağı sırada, kuş kıvrılıp onun yüzüne bakıyordu; üstelik bakışlarında öyle bir şaşkınlık ifadesi vardı ki Alice kahkahayı basmaktan kendini alamıyordu; kuşun boynunu düzeltip tekrar başlayacağı sırada, bu kez de kirpinin bir top gibi durmaktan vazgeçip, sürünerek uzaklaştığını görüyordu. Bunların yanı sıra, kirpiyi yuvarlamak istediği yolun üzerinde genellikle bir çukur ya da bir tümsek bulunuyordu; köprü görevi yapan ikiye katlanmış askerler ise kalkıp, sahanın diğer tarafına geçiyorlardı. Alice, çok geçmeden, bunun gerçekten de çok zor bir oyun olduğunu kavradı.

Oyuncuların hepsi sıralarını beklemeden, ağız dalaşı yaparak, kirpilerin kimin kirpisi olduğu konusunda kavga ederek oynuyorlardı. Kısa süre içinde Kraliçe o kadar çok öfkelendi ki bir yandan yerinde tepiniyor, bir yandan da "Onun kafasını uçurun!" veya "Bunun kafasını uçurun!" diye bağırıp duruyordu.

Alice giderek endişelenmeye başladı; aslında Kraliçeyle aralarında henüz bir sorun olmamıştı, ama her an olabilirdi. "Ya sonra," diye düşündü, "benim halim ne olur? Buranın halkı kafa uçurmaya pek hevesli ki, birilerinin canlı kalması, oldukça şaşırtıcı!"

Havada garip bir şey göründüğünde, kaçmak için bir yol arıyor, kimseye görünmeden sıvışabilir miyim acaba diye düşünüyordu: İlk önce epey şaşırdı ama bir iki dakika baktıktan sonra bunun bir sırıtma olduğunu anladı ve kendi kendine "Bu Cheshire Kedisidir: şimdi konuşabileceğim biri var" diye söylendi.

Ağzı konuşabilecek kadar belirginleşince, "Neler yapıyorsun?" diye sordu Kedi.

Alice gözler de ortaya çıkıncaya kadar bekledi ve sonra başını salladı. "Kulakları, ya da hiç olmazsa bir kulağı görünmedikçe onunla konuşmanın bir yararı olmaz" diye düşündü. Bir dakika içinde  bütün kafa belirdi ve Alice, flamingosunu yere bırakarak oyundaki durumu anlatmaya başladı; kendisini dinleyecek birini bulduğuna sevinmişti. Kedi yeteri kadar görünür olduğunu düşünmüş olacak ki, daha fazla belirginleşmedi.

"Kurallara uygun şekilde oynadıklarını düşünmüyorum" diye başladı Alice yakınan bir tonda, "Üstelik o kadar büyük bir gürültüyle kavga ediyorlar ki, insan kendi söylediğini bile işitemiyor. Zaten belli kuralları olduğu da yok; en azından, olsaydı bile hiç kimse aldırmazdı. Üstelik her şeyin canlı olması da kafa karıştırıyor. Örneğin, atışımı yapacağım bir sonraki köprü sahanın karşı ucunda geziniyor-- ve şimdi Kraliçenin kirpisine atış yapmam gerekiyordu, oysa o benimkinin geldiğini görünce kaçıp gitti.

"Kraliçeden hoşlandın mı?" diye sordu Kedi sesini alçaltarak.

"Pek değil," dedi Alice: "o kadar fazla--" tam o sırada Kraliçenin hemen arkasında durduğunu ve dinlediğini farketti: bu yüzden şöyle devam etti, "--kazanmaya yakın ki, bu yüzden oyunun sonuna kadar uğraşmaya değmez."

Kraliçe gülümsedi ve yürüyüp gitti.

Kral Alice'in yanına gelip "KİMİNLE konuşuyorsun?" diye sordu ve Kedi'nin kafasına şaşkınlık içinde baktı.

"Benim bir arkadaşım-- bir Cheshire Kedisi," dedi Alice: "izninizle tanıştırayım."

"Görüntüsü hiç hoşuma gitmedi" dedi Kral,  "yine de, isterse elimi öpebilir."

"Öpmesem daha iyi" diye yanıtladı Kedi.

"Terbiyesizlik etme," dedi Kral, "Bana da öyle bakma!" Konuşurken Alice'in arkasına gizlendi.

"Bir kedi bir krala bakabilir," dedi Alice. "Bir kitapta okumuştum ama nerede olduğunu hatırlamıyorum."

"O halde ortadan kaldırılmalı" dedi Kral kararlı bir şekilde, o sırada oradan geçen Kraliçe'ye seslendi "Hayatım! Şu kediyi ortadan kaldırır mısın!" dedi.

Kraliçe'nin büyük veya küçük, bütün zorlukları halletmek için tek bir yöntemi vardı. Başını çevirmeye bile gerek duymadan "Kafasını kessinler!" dedi.

"Celladı gidip kendim getiririm" dedi Kral büyük şevkle ve hızla uzaklaştı.

Alice, Kraliçe'nin uzaklardan gelen öfkeli sesini duyunca, gidip oyunun ne hale geldiğini görmenin iyi olacağını düşündü. Daha şimdi sıralarını kaçıran üç oyuncuyu idama mahkûm ettiğini işitmişti, ve bu olup bitenlerden hiç te hoşnut değildi. Çünkü oyun öyle bir karmaşaya dönmüştü ki kendi sırasının gelip gelmediğini bile bilemiyordu. Bu yüzden, kirpisini aramaya başladı.

Kirpi başka bir kirpiyle kavgaya tutuşmuştu. Alice için bu, birini öbürüne çarptırıp sayı yapmak için mükemmel bir fırsattı. Ancak bir zorluk vardı: flamingosu bahçenin diğer ucuna gitmişti ve  Alice onun çaresiz bir şekilde uçup bir ağaca konmaya çalıştığını görüyordu.

Alice flamingosunu yakalayıp onu geri getirinceye kadar dövüş bitmiş ve her iki kirpi de ortadan kaybolmuştu. "Bunun pek önemi yok," diye düşündü Alice, "hem köprülerin tümü sahanın diğer tarafına  gitmişler." Bu yüzden, kaçmasın diye flamingosunu koltuğunun altına sıkıştırdı ve arkadaşıyla biraz daha konuşmaya gitti.

Cheshire Kedisi'nin yanına geldiğinde, onun etrafında epeyce bir kalabalık biriktiğini görerek şaşırdı. Hep bir ağızdan konuşan Kral, Kraliçe ve Cellat arasında bir tartışma sürüyordu; diğerleri ise sessizce duruyor ve çok rahatsız görünüyorlardı.

Alice gelir gelmez, her üçü de sorunu çözmesi için ona döndü, ve her biri kendi gerekçelerini ona aktardı. Ancak hep bir ağızdan konuştukları için, Alice tam olarak ne dediklerini anlamakta oldukça zorlandı.

Celladın gerekçesi şuydu: gövdesi olmayan bir baş kesilemezdi: daha önce hiç böyle bir şey yapmak zorunda kalmamıştı ve bu yaşından sonra yapmaya da niyeti yoktu.

Kralın gerekçesi şöyleydi: başı olan her şeyin kafası uçurulabilirdi, ve saçmalamaya gerek yoktu.

Kraliçe'nin gerekçesi şöyleydi: bu konuda hemen o anda bir şey yapılmayacak olursa, etraftaki  herkesin kafası kesilecekti. (Oradaki herkesin bu kadar durgun ve endişeli görünmesinin nedeni, işte bu son söylenenlerdi.)

Alice'in aklına "Kedi Düşes'e aittir, ONA sormak daha doğru olur" demekten başka bir şey gelmedi.

"Hapishanedeydi" dedi Kraliçe, "onu buraya getir". Cellat bir ok gibi fırladı.

Kedi'nin kafası, o gider gitmez gözden kaybolmaya başladı, ve Düşes'le birlikte döndüğünde tamamiyle görünmez olmuştu. Bu yüzden Kral ve Cellat bir aşağı bir yukarı deliler gibi koşarak onu aramaya başladılar, bu arada diğerleri oyuna döndüler.














BÖLÜM IX. YALANCI KAPLUMBAĞANIN ÖYKÜSÜ

Düşes, "Seni tekrar gördüğüme ne kadar sevindim bilemezsin, eski arkadaşım!" diyerek sevecenlikle Alice'in koluna girdi ve birlikte yürümeye başladılar.

Alice onu bu kadar keyifli bir durumda görmekten pek memnun olmuştu ve mutfakta rastladığı zamanki hırçınlığının belki de biberden kaynaklandığını düşündü. 

"BEN bir Düşes olduğumda" dedi kendi kendine(aslında bunu pek bir umutla söylememişti), "mutfağımda HİÇ BİR ZAMAN biber filan bulundurmam. Onsuz da çorba gayet güzel olur-- Belki de insanları kavgacı hale getiren hep biberdir." diye devam etti ve yeni bir kural bulduğuna sevinerek "Sirke onları ters, sarı papatya sert ve-- ve arpa şekerlemesi ve buna benzer tatlılar da çocukları iyi huylu yapıyor. Eğer insanlar bunları bilseydi: bu gibi konularda hiç cimrilik etmezlerdi.

Bu sırada Düşesi tamamiyle unutmuştu. Kulağının dibinde onun sesini duyunca hafifçe yerinden sıçradı. "Canım, bir şeyler düşünüyorsun, bu da sana konuşmayı unutturdu. Bundan çıkarılacak dersin ne olduğunu şimdi söyleyemeyeceğim, fakat birazdan hatırlarım."

Alice "Belki bundan çıkarılacak bir ders yoktur" diye açıklamaya çalıştı.

"Yok, yok, kızım!" dedi Düşes. "Her şeyde bir ders vardır, yeter ki bulmasını bil'. Bunları söylerken Alice'e iyice sokuldu.

Alice Düşes'in bu kadar yakınında olmasından hoşlanmıyordu: Birincisi, Düşes ÇOK çirkindi; ve ikincisi, boyu çenesini tam Alice'in omuzuna yaslayacak kadardı, ve rahatsız edici, sivri bir çenesi vardı. Ancak Alice kaba davranmak istemedi, bu yüzden becerebildiği kadar onu taşıdı. 

Konuşmayı biraz daha uzatabilmek için, "Galiba oyun şimdi daha iyi durumda," dedi.

"Evet öyle!" dedi Düşes: "ve bundan çıkarılacak ders-- Sevgidir, sevgidir dünyayı döndüren."

"Bazıları diyor ki" diye fısıldadı Alice, "bunu yapan, herkesin kendi işiyle ilgilenmesidir."

"Eh, bu da neredeyse aynı şeydir,"dedi Düşes. Sivri küçük çenesini Alice'in omuzuna iyice batırarak ekledi: "Bundan çıkarılacak ders ŞU: Sen algılarla ilgilen, sesler kendi başlarının çaresine bakabilir."

"Her şeyden bir ders çıkarmaya ne kadar da meraklı!" diye düşündü Alice.

"Kolumu beline niçin dolamadığımı merak ediyorsun değil mi?" dedi Düşes biraz sustuktan sonra. "Bunun nedeni, flamingonun huyunu bilmiyor olmamdır. Acaba denesem mi?"

"Belki ısırır"  diye uyardı Alice, bu denemeden o kadar da endişelenmiyordu.

"Çok doğru," dedi Düşes: 'flamingolar ve hardal ikisi de ısırır. Ve bundan çıkarılacak ders: Tüylü kuşlar, sürü halinde yaşarlar.'

"Fakat hardal bir kuş değildir," diye uyardı Alice.

"Her zamanki gibi yine haklısın" dedi Düşes. "Her şeyi tam yerine koyuyorsun!"

"O bir mineral SANIRIM," dedi Alice.

"Elbette öyle!" dedi Düşes. Alice'in her dediğini onaylamaya hazır görünüyordu: "Buraya yakın bir yerde büyük bir hardal madeni vardır. Ve bundan çıkarılacak ders: "Bende ne kadar çok varsa, sende o kadar az vardır."

"Ah, hatırladım!" diye bağırdı Alice. Son söylenenleri duymamış gibiydi. "o bir sebzedir. Sebzeye pek benzemez ama, öyledir."

"Seninle aynı görüşteyim" dedi Düşes. "Bundan alınacak ders de: "Nasıl görünmek istiyorsan öyle ol, veya, daha da basitleştirmek istersen: "Kendini asla göründüğünden başkasıymış gibi başkalarına göstererek onların sandığı gibi olmadığını sanacaklarını zannetme."

"Bunu bir yere yazabilseydim daha iyi anlardım sanırım" dedi Alice kibarca: "Siz söylerken pek iyi izleyemedim."

"Canım isterse söyleyebileceklerimin yanında bu hiç kalır" dedi Düşes memnun bir şekilde.

"Kendinizi bundan daha uzununu söylemek için zorlamayın," dedi Alice.

"Yo! Hiç te sorun olmaz!" dedi Düşes. "Şu ana kadar söylediklerimin hepsini sana armağan ediyorum."

"Ucuz bir hediye yöntemi!" diye düşündü Alice. "İyi ki doğum günlerimde bu tür hediyeler vermiyorlar!" Yine de bunu yüksek sesle söylemeyi göze alamadı.

"Yine mi düşünüyorsun?" diye sordu Düşes, sivri küçük çenesini Alice'in omuzuna tekrar batırarak.

"Benim de düşünmeye hakkım var," dedi Alice sert bir şekilde. Çünkü artık canı sıkılmaya başlamıştı.

"Tıpkı domuzların uçma hakları olduğu kadar," dedi Düşes, "bundan çık--"

İşte tam burada Alice'i şaşkınlığa düşürecek şekilde Düşes'in sesi giderek azaldı. Üstelik en sevdiği "çıkarılacak ders" sözcüğünü söylemek üzereyken, koluna sarılıp titremeye başladı. Alice bir de baktı ki Kraliçe tam karşılarında, kollarını kavuşturmuş, kaşlarını çatarak bir fırtına koparmaya hazırlanıyor.

"İyi günler Majesteleri," diye başladı Düşes alçak ve zayıf bir sesle.

"Şimdi, seni son kez uyarıyorum" diye bağırdı Kraliçe; bir yandan da ayağını yere vuruyordu. "Şu anda ya kendin çeker gidersin, ya da kafan gider! Seçimini yap!"

Düşes seçimini yaptı ve bir anda kayboldu.

"Haydi, oyuna devam edelim" dedi Kraliçe Alice'e. Alice o kadar korkmuştu ki, tek bir laf edecek durumda değildi. Yine de Kraliçe'yi kriket sahasına doğru yavaşça izledi.

Diğer konuklar Kraliçe'nin yokluğundan yararlanarak, gölgede dinleniyorlardı: ancak onu görür görmez aceleyle oyuna döndüler. Kraliçe sadece, bir anlık gecikmenin bile hepsinin hayatına mal olacağını hatırlattı.

Oyun boyunca Kraliçe oyuncularla kavga etmeyi ve "Onun kafasını uçurun!", "Bunun kafasını uçurun!" diye bağırmayı sürdürdü. İdama mahkum edilenler askerler tarafından gözetim altına alınıyor, onlar da bu görevi yerine getirmek için mecburen köprülük görevini bırakıyorlardı; dolayısıyla, yarım saat içinde ortalıkta hiç bir köprü kalmadı, ve Kraliçe, Kral ve Alice dışındaki oyuncuların tümü idam mahkumu olarak gözetim altındaydılar.

Kraliçe, oyunu bıraktığında oldukça nefes nefeseydi. Alice'e sordu: "Daha önce Yalancı Kaplumbağa gördün mü?"

"Hayır" dedi Alice, "Yalancı Kaplumbağanın ne olduğunu bile bilmiyorum."

"Yalancı Kaplumbağa Çorbası yapılan şeydir," dedi Kraliçe.

"Ne gördüm, ne de duydum," dedi Alice.

"Öyleyse gel," dedi Kraliçe, "sana hikayesini anlatsın."

Birlikte giderlerken Alice, Kralın tüm gruba usulca "Hepiniz affedildiniz!" dediğini duydu. "İşte BU iyi oldu!" dedi kendi kendine, çünkü idama mahkûm edilenlerin fazlalığı onu oldukça üzmüştü.

Kısa bir süre sonra güneşte uyuklayan bir Kanatlı Aslanın yanına geldiler. (Eğer Kanatlı Aslanın ne olduğunu bilmiyorsanız, resmine bakabilirsiniz.) "Uyan, tembel şey!" dedi Kraliçe, "kalk ve bu genç hanımı öyküsünü dinlesin diye, Yalancı Kaplumbağanın yanına götür. Benim işim var, geri dönmem gerekiyor. Verdiğim idam kararlarının bir kısmının uygulanmasını izlemek istiyorum." ve Alice'i Kanatlı Aslanla yalnız bırakarak dönüp gitti. Alice bu yaratığın görüntüsünden pek hoşlanmamıştı, fakat durumu değerlendirdiğinde zalim Kraliçenin peşinden gitmek yerine burada kalmak daha güvenli görünüyordu: Bu yüzden orada bekledi.

Kanatlı Aslan kalktı ve gözlerini oğuşturdu: sonra Kraliçe gözden kaybolana kadar onun arkasından baktı: Sonra kıkırdadı. "Ne komik!" diye konuştu Kanatlı Aslan hem Alice'e, hem de kendisine.

"Komik OLAN nedir?" dedi Alice.

"Elbette O," dedi Kanatlı Aslan. "Bunların hepsi onun hayali. Şimdiye kadar idam edilen hiç kimse olmadı. Hadi gel!"

"Burada herkes 'hadi' diyor" diye düşündü Alice, sonra usulca devam etti: "Ömrüm boyunca hiç bu kadar emir almamıştım!"

Uzaktaki bir kaya çıkıntısının üstünde yalnız ve üzgün oturan Yalancı Kaplumbağa'yı gördüklerinde, daha pek fazla yol gitmemişlerdi. Daha da yaklaştıklarında Alice onun yüreği parçalanıyormuş gibi, iç çektiğini duydu. Ona çok acıdı. Kantlı Aslana "Derdi nedir?" diye sordu. Kanatlı Aslan, daha önce söylediklerini neredeyse aynen tekrarladı: "Bunların hepsi onun hayali. Aslında bir derdi yok. Hadi gel!"

Böylece, yaşlarla dolu iri gözleriyle bakan ve hiç konuşmayan Yalancı Kaplumbağanın yanına gittiler.

"Bu küçük hanım," dedi Kanatlı Aslan, "senin öykünü dinlemek istiyor!"

"Anlatayım," dedi Yalancı Kaplumbağa derinden gelen boş bir sesle. "İkiniz de oturun ve ben öykümü bitirinceye kadar hiç bir şey söylemeyin!"

Böylece oturdular; ve bir kaç dakika hiç kimse konuşmadı. Alice kendi kendine "Eğer anlatmaya başlamazsa, nasıl bitirecek acaba?" diye düşündü. Fakat sabırla bekledi.

"Bir zamanlar," dedi Yalancı Kaplumbağa en sonunda, derin bir iç çekişle,. "ben, gerçek bir Kaplumbağa'ydım."

Bu sözleri, sadece Kanatlı Aslanın ara sıra duyulan "Hjckrrh!" sesi ve Yalancı Kaplumbağa'nın derinden gelen sürekli hıçkırıklarıyla bozulan uzunca bir sessizlik izledi. Alice neredeyse ayağa kalkıp "Teşekkür ederim bayım, öykünüz çok ilginçti" diyecekti ama, nasılsa bunun da bir devamı gelecek diye düşünerek yerinde oturdu, ve bir şey söylemedi.

"Bizler  küçükken," diye devam etti Yalancı Kaplumbağa en sonunda, daha sakin, ama arada bir hıçkırarak. "denizdeki okula giderdik. Öğretmen yaşlı bir Kaplumbağaydı-- biz ona genellikle 'Tosbağa' derdik--"

"Madem Tosbağa değildi, ona niçin öyle diyordunuz?" diye sordu Alice.

"Tosbağa derdik, çünkü bize öğretirdi," dedi Yalancı Kaplumbağa kızarak: "ne kadar da kalın kafalısın!" dedi.

"Bu kadar da basit bir soru sorduğun için kendinden utanmalısın" diye ekledi Kanatlı Aslan; ve sonra her ikisi de sustular ve utancından yerin dibine geçen zavallı Alice'e baktılar. Sonunda Kanatlı Aslan Yalancı Kaplumbağa'ya "Hadi devam et, eski dostum! Bütün günü burada geçirmeyelim!" dedi, o da öyküsünü şu sözlerle sürdürdü:

"Evet, buna inanmıyor olabilirsiniz ama, biz denizde okula giderdik--" dedi.

"Ben hiç böyle bir şey söylemedim!" diye araya girdi Alice.

"Söyledin," dedi Yalancı Kaplumbağa.

"Çeneni kapalı tut!" diye ekledi Kanatlı Aslan, daha Alice ağzını bile açmadan. Yalancı Kaplumbağa devam etti.

"Biz en iyi eğitimi aldık--aslında, her gün okula giderdik--"

"Ben de her gün okula gidiyorum," dedi Alice, "bunda o kadar fazla övünecek bir şey yok!"

"Ek dersler?" diye sordu Yalancı Kaplumbağa biraz endişeyle.

"Evet," dedi Alice, "Fransızca ve müzik öğrendik."

"Ya yıkanma?" dedi Yalancı Kaplumbağa.

"Elbette hayır!" dedi Alice kızgınlıkla.

Rahatlamış görünen Yalancı Kaplumbağa, "Ya! O zaman sizinki pek iyi bir okul değilmiş." dedi. "Oysa bizimkinde, karnenin en altına Fransızca, müzik VE YIKANMA ek derstir diye yazılır."

"Denizin dibinde yaşarken buna pek ihtiyacınız olmazdı sanırım" dedi Alice.

"Onları öğrenme fırsatım olmadı," dedi Yalancı Kaplumbağa içini çekerek. "Ben sadece zorunlu dersleri aldım."

"Onlar neydi?" diye sordu Alice.


"En başta, doğal olarak, okurmak ve yaşmak geliyor" diye yanıtladı Yalancı Kaplumbağa; "ve sonra aritmetiğin çeşitli kolları-- Hoplama, Çığırtma, Çarpıtma ve Bulma."

"Çarpıtmayı hiç duymamıştım," dedi Alice, "Nedir o?"

Kanatlı Aslan şaşkınlıkla pençelerini kaldırdı. "Ne! Çarpıtmayı hiç mi duymadın?" diye haykırdı. "Belki de sen, güzellemeyi bile bilmiyorsun!"

"Evet," dedi Alice kararsızlık içinde, "o bir şeyleri daha iyi yapmak anlamına gelir."

"O halde," diyerek devam etti Kanatlı Aslan, "çarpıtmanın ne olduğunu bilmediğine göre, sen bir ahmaksın."

Alice daha başka bir soru sormaya cesaret edemedi, ve Yalancı Kaplumbağaya dönerek sordu: "Başka neler öğrendiniz?"

"Ayrıca Tarif vardı" dedi Yalancı Kaplumbağa yüzgeçleriyle sayarak "--Tarif, eski ve modern, ayrıca Tografya: bir de Kesim dersi-- Kesim öğretmenimiz yaşlı bir mığrıydı, haftada bir gelirdi: Bize Kesim, Bozama, ve Bağlısoya öğretti."

"Nasıl bir şeydi?" diye sordu Alice.

"Şimdi gösteremem" dedi Yalancı Kaplumbağa. "Her tarafım tutulmuş! Kanatlı Aslan da bu dersi hiç görmedi."

"Zamanım yoktu," dedi Kanatlı Aslan:  "Aslında, ben de Klasik öğretmenine gittim. Yaşlı bir yengeçti..."

"Ben hiç ondan ders almadım" dedi Yalancı Kaplumbağa içini çekerek: "Matince ve Bitap dersleri veriyormuş."

"Evet, evet öyleydi," dedi Kanatlı Aslan, ve içini çekti; sonra da her iki yaratık yüzlerini pençelerine gömdüler.

"Bir günde kaç saat ders yapıyordunuz?" dedi Alice, aceleyle konuyu değiştirmeye çalışarak.

"İlk gün on saat," dedi Yalancı Kaplumbağa; "sonraki dokuz, ve böyle gidiyor."

"Ne kadar garip bir program!" dedi Alice şaşkınlıkla.

"Bunlara ders denmesinin nedeni budur," diye açıkladı Kanatlı Aslan: "Çünkü tersine gider ve her gün azalır."

Alice için bu oldukça yeni bir düşünceydi; bu yüzden bir sonraki sorusunu sormadan önce birazcık düşündü. "Bu durumda on birinci gün tatil olmalı değil mi?"

"Elbette öyleydi," dedi Yalancı Kaplumbağa.

"Peki on ikinci gün ne yapıyordunuz?" diye merakla sordu Alice.

"Dersler hakkında bu kadar konuşmak yeter," diyerek konuşmayı kararlı bir şekilde kesti Kanatlı Aslan: "şimdi ona biraz da oyunları anlat."















BÖLÜM X. İSTAKOZ KADRİLİ 

(Çevirenin notu: Kadril, 8 kişilik çok eski bir danstır.)

Yalancı Kaplumbağa derin derin iç çekti, sonra yüzgeçlerinden birinin tersiyle gözlerini sildi. Alice'e baktı ve bir şeyler söylemek istedi; fakat hıçkırıkları yüzünden bir iki dakika sesi çıkmadı. "Galiba boğazına kılçık kaçtı," dedi Kanatlı Aslan: kalkıp Kaplumbağayı biraz sarstı ve sırtını yumrukladı. Sonunda Yalancı Kaplumbağanın sesi tekrar çıkmaya başladı. Yanaklarından yaşlar dökülürken şöyle devam etti:--

"Belki denizin dibinde çok fazla yaşamamışsınızdır" ("Hayır" dedi Alice) "ve belki bir ıstakozla bile tanışmamışsınızdır--" (Alice, "Bir kez tat..." diye konuşmaya başlamıştı ki telaşla kendini toparlayarak, "Hayır, hiç" dedi) "--işte bu yüzden, Istakoz Kadrili'nin ne kadar zevkli bir şey olduğu hakkında bir fikriniz yoktur!"

"Gerçekten de yok," dedi Alice. "Ne tür bir dans bu?"

"Evet," dedi Kanatlı Aslan, "ilk önce deniz kenarında bir sıra halinde dizilirsiniz..."

"İki sıra halinde!" diye bağırdı Yalancı Kaplumbağa. "Ayı balıkları, kaplumbağalar, somonlar ve diğerleri; daha sonra deniz analarını ayak altından temizleyerek--"

"BU oldukça zaman alır!" diye araya girdi Kanatlı Aslan.

"--ikişerli olarak ilerlersiniz--"

"Herkesin bir ıstakoz eşi vardır!" diye bağırdı Kanatlı Aslan.

"Elbette," dedi Yalancı Kaplumbağa: 'iki kez ilerlersiniz, eşlerinizi--"

"--ıstakozları değiştirip, aynı sırayla geri çekilirsiniz," diye sürdürdü Kanatlı Aslan.

"ve bildiğiniz gibi," dedi Yalancı Kaplumbağa, "atarsınız--"

"Istakozları!" diye haykırdı Kanatlı Aslan havaya sıçrayarak. 

"--denize doğru ve olabildiğince uzağa--"

"Arkalarından yüz!!" diye bağırdı Kanatlı Aslan.

"Denizin içinde bir takla at!" diye haykırdı Yalancı Kaplumbağa, çılgınca hoplayarak.

"Tekrar ıstakozları değiştir!" diye bağırdı Kanatlı Aslan avazı çıktığı kadar.

"Tekrar karaya dön, ve işte bunlar ilk harekettir," dedi Yalancı Kaplumbağa, sesi birdenbire zayıfladı; az önce sıçrayan ve çılgınca hareketler yapan bu ikili, tekrar yerlerine oturmuş, sessiz ve üzgün bir şekilde Alice'e bakıyordu.

"Çok hoş bir dans olmalı," dedi Alice çekinerek.

"Bunun bir kısmını görmek ister misin?" dedi Yalancı Kaplumbağa.

"Çok isterim," dedi Alice.

"Gel, ilk figürü deneyelim!" dedi Yalancı Kaplumbağa, Kanatlı Aslana. "Istakozlar olmasa da yapabiliriz, biliyorsun. Kim şarkı söyleyecek?"

"Şarkıyı SEN söyle," dedi Kanatlı Aslan. "Ben sözlerini unuttum."

Böylelikle ciddiyetle Alice'in çevresinde dönerek dansetmeye başladılar; ara sıra çok yakınından geçtiklerinde onun ayağına basıyorlar, ön pençelerini sallayarak tempo tutuyorlardı. Bu arada  Yalancı Kaplumbağa, yavaş ve hüzünlü bir şekilde, şu şarkıyı söylemeye başladı:

 "Biraz hızlı yürü!" dedi bir mezgit bir salyangoza.
 "Arkamızdaki domuz balığı kuyruğuma basıyor. 

 Bak ıstakozlar ve kaplumbağalar şevkle ilerliyor!
 Çakıllı sahilde bekliyorlar--gel sen de dansa katıl!

 Gelir misin, gelmez misin, hadi gel dansa!
 Gelir misin, gelmez misin, hadi gel dansa!

 "Ne kadar zevkli olacağına dair hiç bir fikrin yok
 Bizi kaldırıp attıklarında, ıstakozlarla birlikte denize doğru!"
 Salyangoz yanıtladı "çok, çok uzağa!" ve baktı göz ucuyla--
 Mezgite teşekkür etti içtenlikle, fakat kalkmadı dansa.

 Gelir misin, gelmez misin, hadi gel dansa!
 Gelir misin, gelmez misin, hadi gel dansa!

  "Ne kadar uzağa gittiğimizin önemi yok" dedi pullu arkadaşı.
  Bir başka sahil var biliyorsun, bu sahilin ötesinde.
  İngiltereden uzaklaştıkça, yaklaşırsın Fransaya--
  Üzülme sevgili salyangoz, haydi gel sen de katıl dansa.

 Gelir misin, gelmez misin, hadi gel dansa!
 Gelir misin, gelmez misin, hadi gel dansa! 

"Teşekkür ederim, seyretmesi çok ilginç bir danstı," dedi Alice; Nihayet sona ermesinden memnun olmuştu: "ayrıca mezgitle ilgili ilginç şarkı çok hoşuma gitti."

"Ha, o mezgit," dedi Yalancı Kaplumbağa, "onlar--onları görmüşsündür mutlaka!"

"Evet," dedi Alice, "Onları sık sık görürüm akşam yem--", aceleyle toparlandı.

"Yem nerededir bilemiyorum ama," dedi Yalancı Kaplumbağa, "onları sık sık gördüğüne göre, neye benzediklerini de biliyorsundur."

"Elbette biliyorum," dedi Alice düşünceli bir şekilde, "Onların kuyrukları ağızlarındadır ve etrafları kırıntıyla kaplıdır."

"Kırıntılar konusunda yanılıyorsun," dedi Yalancı Kaplumbağa: "kırıntılar denizde yıkanıp gider. Fakat kuyruklarının ağızlarında olduğu doğrudur; bu sebebi ise--" burada Yalancı Kaplumbağa esnedi ve gözlerini kapadı.-- "Bunların sebebini de sen anlat," dedi Kanatlı Aslana.

"Bunun sebebi," dedi Kanatlı Aslan, "ıstakozlarla dansa gitmeleridir. Bu yüzden denize fırlatılırlar. Epeyce uzağa düşmeleri gerekir. Bu yüzden kuyruklarını çabucak ağızlarına sokarlar. Bir daha da çıkaramazlar. İşte hepsi bu!" 

"Teşekkür ederim," dedi Alice, "Çok ilginçmiş. Mezgitler hakkında bu kadar bilgim yoktu."

"İstersen, daha fazlasını da anlatabilirim," dedi Kanatlı Aslan. "Onlar niçin mezgit dendiğini biliyor musun?"

"Bunu hiç düşünmemiştim," dedi Alice. "Niçin?"

"BU BİR GİYİM KUŞAM MESELESİDİR" dedi Kanatlı Aslan ciddiyetle.

Alice, iyice şaşırmıştı. "Giyim kuşam meselesi mi?" diye meraklı bir tonda yineledi.

"Ayakkabıların nasıl yapılıyor sanıyorsun?" dedi Kanatlı Aslan, "yani onlar niçin bu kadar parlak oluyor?"

"Alice, ayaklarına doğru baktı ve yanıt vermeden önce biraz düşündü. "Boyandığı için, sanırım."

"Denizin altındaki giyim kuşam," dedi Kanatlı Aslan derinden gelen bir sesle, "mezgitleme sayesinde yapılır. Şimdi bunu öğrenmiş oldun."


"Peki bu nasıl yapılır?" diye sordu Alice büyük bir merakla.

"Dil balıkları ve yılan balıkları ile elbette," diye biraz sabırsızlıkla yanıtladı Kanatlı Aslan: "her karides bilir bunu."

"Eğer ben bir mezgit olsaydım," dedi Alice, düşünceleri hala şarkıda takılıydı: "Eğer ben bir domuz balığı olsaydım, 'GERİDE KAL, lütfen: SENİ yanımızda istemiyoruz' derdim."

"Onlar buna mecburdur," dedi Yalancı Kaplumbağa: "akıllı hiç bir balık, yanında bir domuz balığı olmadan hiç bir yere gitmez."

"Gerçekten öyle mi?" dedi Alice şaşkınlık içinde.

"Elbette gitmez," dedi Yalancı Kaplumbağa: "eğer bir balık BANA gelip, benimle bir yolculuğa çıkmak istediğini söylese, ona şöyle derdim:'hangi domuz balığıyla?' "

"Gerçekten böyle mi derdin?"

"Elbette ne sandın," dedi Yalancı Kaplumbağa savunmaya hazır bir şekilde. Kanatlı Aslan ekledi, "Bir de SENİN maceralarını dinleyelim."

"Size bu sabah başlayan maceralarımı anlatabilirim" dedi Alice çekingen bir sesle: "fakat düne bakarsak anlatacak bir şey olmaz, çünkü o zaman tamamen farklı biriydim."

"Bunları açıkla bakalım," dedi Yalancı Kaplumbağa.

"Hayır, hayır! Önce maceraları anlatsın," dedi Kanatlı Aslan sabırsızlıkla: "açıklamalar çok fazla zaman alır."

Böylece Alice, Beyaz Tavşan'ı ilk gördüğü andan başlayarak maceralarını anlatmaya başladı. İlk başta, bu iki yaratık her iki yanından iyice yanaşıp, gözlerini ve ağızlarını KOCAMAN açtıkları için oldukça huzursuzlandı ama, anlatmaya devam ederken cesaretini tekrar topladı. Dinleyicileri olağanüstü sessizdiler, ta ki, Tırtıl'a "Sen Yaşlısın William Baba" şiirini okuduğu ve sözcüklerin hep yanlış çıktığı yere gelinceye kadar. O anda Yalancı Kaplumbağa derin bir soluk aldı ve "Çok garip!" dedi.

"Olabildiğince garip!" dedi Kanatlı Aslan.

"Hepsi yanlış çıktı!" diye tekrarladı Yalancı Kaplumbağa düşünceli bir şekilde. "Şimdi bir kez daha denemesini isterdim. Söyle de başlasın." Sanki onun ALice üstünde bir çeşit otoritesi varmış gibi, Kanatlı Aslana baktı.

"Kalk ve 'TEMBELİN SESİ' şiirini oku," dedi Kanatlı Aslan.

"Bu yaratıklar birilerine emir vermeye ve dersleri tekrarlatmaya ne kadar meraklı!" diye düşündü Alice; "Sanki okuldaymışım gibi." Yine de kalktı ve okumaya başladı. Fakat kafası Istakoz Kadriliyle o kadar doluydu ki, ne söylediğini bile farketmedi. Sözler de gerçekten çok tuhaftı.

  "Bu bir ıstakozun sesidir; Onun şöyle dediğini duydum,
  "Ben çok fazla kızarttınız, şekerlenmeliyken saçlarım."
  Bir ördeğin gözkapakları gibi, böylece burnunu sokabilir
  Tokasını, düğmelerini düzeltir, ters çevirir ayak parmaklarını."
  
  [Sonraki sürümler şöyle devam eder
  Kumlar tamamen kuruyken, o bir tarla kuşu kadar mutludur,
  Ve bir köpek balığının kibiriyle konuşur,
  Fakat sular yükselip, köpek balıkları gelince,
  Kısılır sesi ürkek ve titreyerek, kısılır iyice. ]

"Bu, ben çocukken söylediklerimizde farklı bir şey," dedi Kanatlı Aslan.

"Hımm, daha önce bunu hiç işitmedim," dedi Yalancı Kaplumbağa; "fakat çok saçma geliyor."

Alice bir şey demedi; yere oturup yüzünü avuçlarıyla kapadı ve acaba bundan sonra HİÇ normal bir şey olmayacak mı diye düşünmeye başladı.

"Açıklanırsa hoşuma gidecek," dedi Yalancı Kaplumbağa.

"Açıklayamaz ki," dedi Kanatlı Aslan aceleyle. "İkinci kıtaya geç."

"Fakat ya ayak parmakları," diye ısrar etti Yalancı Kaplumbağa. "Onları burnuyla nasıl tersine çevirebilir ki?"

"Bu dansın ilk hareketidir." dedi Alice; fakat bütün bunlar onun kafasını iyice karıştırmıştı ve konuyu değiştirmek için can atıyordu.

"İkinci kıtayla devam et," diye tekrarladı Kanatlı Aslan sabırsızlanarak; 'Onun bahçesinden geçerken' diye başlıyordu."

Alice karşı çıkmaya kalkışmadı, yine de her şeyin yanlış olduğundan emindi, ve titreyen bir sesle devam etti:--
	
  "Onun bahçesinden geçerken, tek gözümle gördüm
  Baykuş ve Panter bir çöreği bölüşüyordu--"

  [sonraki baskılar şöyle devam etti
  Panter çöreğin kabuğunu, peyniri ve eti aldı,
  Baykuşa ancak kabıyla yetinmek kaldı.
  Çörek tamamiyle bitince, Baykuşa bir lütuf olarak
  içtenlikle izin çıktı: kaşığı cebine koymak:
  Panterse aldı bıçak ve çatalı bir kükremeyle,
  Ve yanında da battaniye-- ]

"Bütün bunları tekrar etmenin yararı ne," diye araya girdi Yalancı Kaplumbağa, "eğer bir yandan da açıklamasını yapmazsan? Böyle giderse, bugüne kadar dinlediğin en karmaşık şey olacak!"

"Evet, bence de artık bıraksan iyi olacak," dedi Kanatlı Aslan: ve Alice buna sadece memnun oldu.

"Istakoz Kadrilinin bir başka hareketini deneyecek miyiz?" diye devam etti Kanatlı Aslan. "Yoksa Yalancı Kaplumbağanın bir şarkı söylemesini mi istersin?"

"Ah, bir şarkı lütfen, eğer Yalancı Kaplumbağa lütfederse," diye yanıtladı Alice. Kanatlı Aslan hiç gecikmeden emreder gibi konuştu, "Hımm. Zevkleri tartışmak olmaz! Ona 'Kaplumbağa Çorbası' şarkısını söyle, olur mu aziz dostum?"

Yalancı Kaplumbağa derin bir iç çekti ve ara sıra hıçkırıklarla kesilen şarkısına başladı""

	Güzel Çorba, yeşili pek bol,
	Bekliyor kocaman bir kasenin içinde!
	Bu büyük lezzete kim karşı koyar?
	Akşam çorbası, güzel çorba!
	Akşam çorbası, güzel çorba!
	Güüzel çooorbaaa!
	Güüzel çooorbaaa!
	Akkkşammm çorbası,
	Güzel, güzel çorba!

	Güzel çorba, balığa kim bakar,
	İçerken bir yandan ağzın yanar!
	İki penilik çorbadan daha güzel ne olabilir?
	Daha güzel ne olabilir?
	Güüzel çooorbaaa!
	Güüzel çooorbaaa!
	Akkkşammm çorbası,
	Güzel, güzel çorba!
	

"Tekrar koro!" diye bağırdı Kanatlı Aslan, ve Yalancı Kaplumbağa hemen tekrarlamaya başladı.
Tam bu sırada uzaktan "Duruşma başlıyor!" diye bir ses işitildi.

"Hadi!" dedi Kanatlı Aslan ve Alice'in elini tuttu ve şarkının bitmesini beklemeden koşmaya başladı.

"Ne duruşması bu?" Alice koşarken nefesi kesiliyordu; fakat Kanatlı Aslan sadece "acele et!" diye yanıtladı ve hızını daha da arttırdı. Onlar koşarken, giderek zayıflayan ve bir meltem esintisinin peşlerinden taşıdığı melankolik sözleri işittiler:-- 

	Akkkşammm çorbası,
	Güzel, güzel çorba!


BÖLÜM XI. TURTALARI KİM ÇALDI?

Oraya ulaştıklarında, Kupa Kralı ve Kraliçesi tahtlarında oturuyorlardı; çevrelerine büyük bir kalabalık birikmişti- her cinsten küçük kuşlar ve hayvanlar ve bir kart destesinin tamamı: Zincirle bağlı ve iki yanında onu gözetmekle görevli birer nöbetçi askerle birlikte Kupa Valesi tam önlerinde duruyordu. Kral'ın hemen yanında bir elinde bir borazan, diğerinde ise bir kâğıt tomarı tutan Beyaz Tavşan vardı. Mahkeme salonunun tam ortasında, üzeri turtalarla dolu kocaman bir tabağın bulunduğu bir masa yer alıyordu. Görüntüleri o kadar güzeldi ki, Alice, onlara bakarken iyice acıktığını hissetti--"Keşke duruşma bir an önce bitse de" diye düşündü "sıra ziyafet bölümüne gelse!" Ancak bu pek olacak gibi görünmüyordu, bu yüzden zaman geçsin diye etrafına daha bir dikkatle bakınmaya başladı.

Alice daha önce hiç bir mahkeme salonunda bulunmamıştı, fakat kitaplardan onlar hakkında bir şeyler öğrenmişti, ve orada bulunan hemen her şeyin adını bildiğini farkedince çok sevindi. "İşte şu yargıç," dedi kendi kendine, "Çünkü kafasında bir peruk var."

Yargıç, aslında, Kral'dı: tacını peruğun üzerine giymişti (nasıl giydiğini görmek isterseniz kitabın başındaki resme bakın,). Hiç te rahat görünmüyordu, rahatlayacak gibi de değildi.

"Ve burası da jüri bölümü olmalı," diye düşündü Alice. "ve şuradaki on iki yaratık ta" ("Yaratık" demek zorunda kalmıştı, çünkü içlerinden bazıları hayvan, bazıları kuştu) "eminim ki jüri üyeleridir." Bu son sözleri, kendisiyle gurur duyarak, iki üç kez tekrarladı. Çünkü onun yaşındaki kızlardan sadece pek azının bütün bunların anlamını bileceğini düşünüyordu. Aslında, "jüri-üyeleri" demesi yeterli olacaktı.

On iki jüri üyesi yazı tahtalarına bir şeyler yazmakla meşguldü. Alice, Kanatlı Aslana "Bunlar ne yapıyor?" diye fısıldadı. "Duruşma başlamadan önce, yazacakları bir şey olamaz."

"Kendi isimlerini yazıyorlar," diye fısıldayarak cevap verdi Kanatlı Aslan, "duruşma bitmeden önce yazmayı unutmaktan korkuyorlardır."

Alice kızgın ve yüksek sesle "Aptal şeyler!" diye başlamıştı ama telaşla sustu, çünkü Beyaz Tavşan "Herkes sussun!" diye bağırmıştı ve Kral gözlüklerini takmış, kimin konuştuğunu bulmak üzere etrafına bakınıyordu.

Alice, jüri üyelerinin omuzları üzerinden bakıyormuş gibi, yazı tahtalarına "Aptal şeyler!" diye yazdıklarını görüyordu. Üstelik içlerinden birisi, "aptal" sözcüğünün nasıl yazılacağını bilmiyordu ve yanındakine sordu. Alice, "Daha duruşma bitmeden bunların yazı tahtaları çorbaya dönmüş olacak," diye düşündü.

Jüri üyelerinden birinin kalemi cızırdıyordu. Alice işte buna hiç dayanamazdı, mahkemenin etrafını dolaşarak jüri üyesine arkadan yaklaştı ve bir fırsatını yakalayıp kalemi kaptı. Bunu o kadar çabuk yaptı ki zavallı jüri üyesi (ki o Kertenkele Bill'di) kalemine ne olduğunu bir türlü anlayamadı; bir süre etrafta aradıktan sonra, gün boyunca, bir parmağıyla yazmak zorunda kaldı; elbette bu pek bir işe yaramıyordu, çünkü yazı tahtasının üzerinde hiç iz kalmıyordu.

"Haberci, suçlamayı oku!" dedi Kral.

Bunun üzerine Beyaz Tavşan borazanı üç kere öttürdü, ve kağıt rulosunu açıp şunları okudu:--

	"Kupa Kraliçesi turta yaptı,
	Güzel bir yaz günü:
	Kupa Oğlanı, çaldı turtaları,
	Aldı, hepsini kaçtı."  
	  
Kral, "Kararınızı verin," dedi jüriye.

"Daha değil, daha değil!" dedi Tavşan aceleyle araya girerek. "Buna gelmeden önce yapılması gereken bir sürü şey var!"

"İlk tanığı çağır," dedi Kral; Beyaz Tavşan borazanı üç kez öttürdü ve seslendi: "Birinci tanık!"

Birinci tanık, Şapkacıydı. Buraya bir elinde çay fincanı, diğerinde bir yağlı ekmekle gelmişti. "Böyle geldiğim için, özür dilerim, Majesteleri," diye başladı söze, "fakat buraya çağırıldığımda henüz çayımı bitirmemiştim."

"Bitirmiş olmalıydın," dedi Kral. "Ne zaman başlamıştın?"

Şapkacı, Mart Tavşanına baktı, mahkemeye gelirken Tarla Faresiyle kol kola peşinden gelmişti". "Martın on dördüydü sanırım," dedi.

"On beşi" dedi Mart Tavşanı.

"On altısı" diye ekledi Tarla Faresi.

Kral jüriye, "Bunu yazın," dedi ve jüri bu üç tarihi özenle yazı tahtalarına geçirdiler, sonra bunları topladılar ve buldukları yanıtı şilin ve peniye çevirdiler.


Kral, "Şapkanı çıkar," dedi Şapkacıya.

"Şapka bana ait değil," dedi Şapkacı.

"Çalınmış!" diye vurguladı Kral, ve hemen o anda durumu değerlendirmeye başlayan jüriye döndü.

"Ben bunları satmak için taşıyorum," diye açıklamasını yaptı Şapkacı; "Bunların hiç biri bana ait değil. Ben bir şapkacıyım."

Burada Kraliçe gözlüklerini taktı ve bembeyaz kesilip, titremekte olan Şapkacıya dik dik bakmaya başladı

"Olup biteni anlat," dedi Kral; 'telaşlanma, yoksa kafan gider."

Bunlar tanığı sakinleştirmeye hiç te yaramadı: sürekli ayak değiştirdi ve endişeyle Kraliçeye bakıyordu. O kadar endişeliydi ki, yağlı ekmek yerine çay fincanını ısırıp, kocaman bir parça kopardı.

Tam o anda Alice çok garip şeyler hissetmeye başladı. Daha şaşkınlığını üzerinden atamadan, tekrar büyümeye başladığını farketti. İlk başta mahkeme salonunu terketmeyi düşündü ama, ikinci kez düşündüğünde odada kendisine yer bulabildiği sürece orada durmaya karar verdi.

"Beni böyle sıkıştırıp durmayın." dedi yanında oturan Tarla Faresi. "Zor nefes alıyorum."

"Elimden gelen bir şey yok," dedi Alice alttan alarak: "Büyüyorum."

"Burada büyümek gibi bir hakkın yok," dedi Tarla Faresi.

"Saçma sapan konuşma," dedi Alice cesaretini toplayarak, "bildiğin gibi, sen de büyüyorsun."

"Elbette ama, benim büyüme hızım kabul edilebilir ölçüler içinde," dedi Tarla Faresi: 'seninki gibi tuhaf bir şekilde değil." Suratını asarak kalktı ve salonun öteki tarafına geçti.

Bütün bunlar olurken, Kraliçe gözlerini Şapkacıdan hiç ayırmamıştı ve Tarla Faresi salondan geçerken mahkeme görevlilerinden birine, "Bana son konserdeki şarkıcıların listesini getirin!" dediğinde biçare Şapkacı iyice titremeye başladı, sonunda her iki ayakkabısı da ayağından fırladı.

"Olup biteni anlat," dedi Kral sinirli bir şekilde, "Yoksa ne durumda olduğuna bakmadan kafanı vurdururum."

"Ben zavallı biriyim, Majesteleri," diye başladı Şapkacı titrek bir sesle, "-ve henüz çaya başlayamamıştım--daha bir haftadan fazla olmadı-- ve yağlı ekmekler bu kadar incelmiş değildi-- ve çaylar tıkırdamıyordu--"

"Neyin tıkırdaması?" dedi Kral.

"Çayla başlamıştı," diye yanıtladı Şapkacı.

"Elbette tıkırdama T ile başlar!" dedi Kral sertçe, "Beni aptal mı sandın? Devam et!"

"Ben zavallının biriyim," diyerek devam etti Şapkacı, "ve pek çok şeyin tıkırdaması ondan sonra başlar--zaten Mart Tavşanı demişti ki--"

"Ben bir şey demedim!" dedi Mart Tavşanı büyük bir aceleyle.

"Demiştin!" dedi Şapkacı.

"Reddediyorum!" dedi Mart Tavşanı.

"Reddediyor," dedi Kral: "bu bölümü geçin."

"Her ne olmuşsa, Tarla Faresi dedi ki--" diye sürdürdü Şapkacı, endişeyle bir itiraz olup olmadığına baktı: fakat Tarla Faresi itiraz etmedi, çoktan uykuya dalmıştı.

"Daha sonra," dedi Şapkacı, "biraz tereyağlı ekmek kestim--"

"Peki Tarla Faresi ne demişti?" diye sordu bir jüri üyesi.

"Bunu hatırlayamıyorum," dedi Şapkacı.

"Hatırlamak ZORUNDASIN," diye uyardı Kral, "yoksa kafan gider."

Acınacak haldeki Şapkacı çay fincanını ve yağlı ekmeğini yere düşürdü ve dizlerinin üzerine çöktü. "Ben zavallının biriyim, Majesteleri" diye başladı.

"Sen çok zavallı bir konuşmacısın," dedi Kral.

Burada beyaz farelerden biri alkışlamaya kalktı ve mahkeme görevlilerinden biri tarafından hemen susturuldu. (Burada bu uygulamanın nasıl yapıldığını biraz anlatmak iyi olur. Ellerinde, ağzı sicimle büzülmüş büyük bir çuval vardı: önce beyaz farenin başını oraya soktular, sonra da çıkıp üzerine oturdular.)

"Böyle yapıldığını gördüğüm iyi oldu," diye düşündü Alice. Gazetelerde sık sık duruşma sonlarında "Mahkeme görevlileri tarafından anında bastırılan alkışlama girişimleri oldu," yazıldığını okuyordum, ve şimdiye kadar bunun nasıl yapıldığını bilmiyordum.

"Eğer bütün bildiklerin bu kadarsa, aşağı inebilirsin," diye devam etti Kral.

"Daha aşağı gidemem," dedi Şapkacı: "zaten yerdeyim."

"O halde yerine otur," dedi Kral.

Burada diğer beyaz fare alkışladı ve hemen susturuldu.

"Beyaz fareler halledildi sanırım!" diye düşündü Alice. "Artık rahat ederiz."

"Çayımı bitirebilseydim," dedi Şapkacı, endişeyle şarkıcıların listesini okuyan Kraliçeye bakarak.

"Gidebilirsin," dedi Kral ve Şapkacı aceleyle, ayakkabılarını bile giymeden, mahkemeyi terketti.

"--ve onun kafasını dışarıda uçurun," dedi Kraliçe görevlilerden birine: ancak görevli kapıya ulaşana kadar Şapkacı gözden kaybolmuştu.

"Bir sonraki tanığı çağırın!" dedi Kral.

Sonraki tanık, Düşesin ahçısıydı. Elinde biber-kutusu vardı. Alice, gelenin kim olduğunu, kapının yanındakiler aksırmaya başladığında hemen anlamıştı.

"Bildiklerini anlat," dedi Kral.

"Yapamam," dedi ahçı.

Kral, kendisine alçak sesle "Majesteleri BU tanığı çapraz sorguya almalısınız," diyen Beyaz Tavşana endişeyle baktı.

"Pekala, madem öyleyse, ben de yaparım," dedi Kral kasvetli bir şekilde. Kollarını çaprazlayıp kaşlarını iyice çattı; gözleri neredeyse görünmez oldu. Derinden gelen bir sesle sordu: "Turtalar neden yapılır?"

"Daha çok, biberle," dedi ahçı.

Onun arkasından uykulu bir ses, "Şeker pekmezi," dedi.

"Boğazlayın bu Tarla Faresini" diye ciyakladı Kraliçe. "Bu Tarla Faresinin kafasını uçurun! Bu Tarla Faresini mahkemeden atın! Tepeleyin! Çimdikleyin! Bıyıklarını yolun!"

Tarla Faresini dışarı atmak için bir süre bütün mahkeme birbirine girdi, ve sonra, biraz zaman geçince her yer sakinleşti. Bu arada ahçı da kayıplara karışmıştı.

"Önemli değil!" dedi Kral, rahat bir tavırla. "Bir sonraki tanığı çağırın." Ve sesini alçaltarak Kraliçeye şöyle dedi: "Hayatım, bir sonraki tanığı sen sorgular mısın? Benim başım ağrımaya başladı!"

Alice beceriksizce listeyi inceleyen Beyaz Tavşana bakarken, bir sonraki tanığın kim olduğunu merak ediyordu. "Şimdiye kadar bir ilerleme sağlayamadılar," dedi kendi kendine. Beyaz Tavşanın tiz sesiyle en yüksek perdeden söylediği ismi duyunca ne kadar şaşırdığını siz düşünün: "Alice!"



BÖLÜM XII ALİCE'İN TANIKLIĞI

"Burada!" diye haykıran Alice, telaşla yerinden fırlarken, son dakikalarda ne kadar büyümüş olduğunu unutmuştu. Bu sırada eteğinin ucu jüri locasına takılınca, jüri üyeleri aşağıdaki kalabalığın üzerine döküldüler. Onların bu şekilde yerlere serilmesi Alice'e bir hafta önce kazayla yere devirdiği kırmızı balık kavanozunu anımsattı.

Dehşet içinde, "Ah, çok ÖZÜR dilerim!" diye haykırdı ve onları olabildiğince hızlı bir şekilde toplamaya başladı. Aklı kırmızı balık kazasında takılı kaldığı için, sanki onları hemen toplayıp jüri locasına yerleştirmezse, hepsi ölecekmiş gibi geliyordu.

Kral, üzerine basa basa, "Bütün jüri üyeleri yerlerini almadan duruşma devam edemez--" dedi ve bunu söylerken Alice sert sert baktı.

Alice jüri locasına baktığı zaman, aceleden Kertenkele'yi baş aşağı koyduğunu gördü. Bu yüzden zavallı şey doğru dürüst kıpırdayamadığı için can sıkıntısıyla kuyruğunu sallıyordu. Hemen tutup, yerine düzgün şekilde oturttu. Bir yandan da kendi kendine söyleniyordu "Aslında duruşma açısından öyle ya da böyle durmasının pek bir değişiklik yapacağını sanmıyorum!" 

Jüri üyeleri, yerlere saçılmanın yarattığı şoku biraz atlatıp, yazı tahtaları ve kalemleri bulunarak kendilerine teslim edildiğinde, hemen bu kazanın öyküsünü yazmaya koyuldular; sadece, sersemliğini üstünden atamamış görünen Kertenkele, ağzı açık, mahkemenin çatısına bakıyordu.

Kral, "Bu konuda neler biliyorsun?" dedi Alice'e.

"Hiç bir şey," dedi Alice.

"TAMAMİYLE hiç bir şey mi?" diye üsteledi Kral.

"Tamamiyle hiç bir şey," dedi Alice.

Kral, jüriye dönerek, "Bu çok önemli," dedi. Onlar hemen yazı tahtalarına yazmaya başlamışlardı ki, Beyaz Tavşan onları durdurdu: "Elbette Majesteleri HİÇ önemli değil, demek istiyorlar," dedi güven verici bir sesle, fakat bir yandan da kaşlarını çatıp, suratını asıyordu.

"HİÇ önemli değil, demek istedim elbette," dedi Kral telaşla ve sesini alçaltarak kendi kendine konuştu, "önemli-- önemli değil-- önemli-- önemli değil-- sanki hangi sesin en iyi çıktığını anlamaya çalışıyor gibiydi.

Bazı jüri üyeleri "önemli", bazıları ise "önemli değil" yazdılar. Yazı tahtalarına yeterince yakın olduğu için, bunları görebiliyordu; "fakat bunun en küçük bir etkisi bile yok," diye düşündü kendi kendine.

Tam o sırada, uzun zamandır kendi not defterine bir şeyler yazmakta olan Kral, "Susun!" dedi ve defterinden okudu, "Kural Kırk-iki. BOYU BİR MİLDEN DAHA UZUN OLANLAR MAHKEMEDEN AYRILMAK ZORUNDADIR."

Herkes Alice'e baktı.

"Benim boyum bir mil yok," dedi Alice.

"Var," dedi Kral.

"Neredeyse iki mil var," dedi Kraliçe.

"Ne olursa olsun, şunu söylemek zorundayım," dedi Alice: "böyle bir kural olamayacağı gibi, zaten bunu daha şimdi uydurdun."

"Bu, kitaptaki en eski maddedir," dedi Kral.

"Eğer öyle olsaydı, Numarası Bir olurdu," dedi Alice.

Kralın rengi sarardı, ve telaşla not defterini kapadı. "Kararınız verin," dedi jüriye alçak ve titreyen bir sesle.

"Lütfen Majesteleri, daha yapılması gereken şeyler var," dedi Beyaz Tavşan yerinden sıçrayarak: "bu kağıt daha yeni bulunmuş."

"İçinde ne var?" dedi Kraliçe.

"Henüz açmadım," dedi Beyaz Tavşan, "fakat bir mektuba benziyor, tutuklu tarafından bir-- birine yazılmış."

"Herhalde birine yazılmıştır," dedi Kral, "eğer hiç kimseye yazılmamış olsaydı, bu garip olurdu."

"Adres kime ait?" diye sordu bir jüri üyesi.

"Üzerinde adres yazılı değil," dedi Beyaz Tavşan; "Üstelik DIŞ tarafında hiç bir yazı yok." Konuşurken kağıdı açtı ve ekledi "Bu bir mektup değil: içinde bir dizi şiir var."

"Tutuklunun el yazısıyla mı yazılmış?" diye sordu bir başka jüri üyesi.


"Hayır, değil," dedi Beyaz Tavşan, "üstelik en garip olan şey bu." (Bütün jüri şaşırmış görünüyordu.)

"Başka birinin yazısını taklit etmiştir," dedi Kral. (Jüri tekrar aydınlanmış oldu.)

"Lütfen Majesteleri," dedi Oğlan, "Onu ben yazmadım, onu beni yazdığımı kanıtlayamazlar: çünkü sonunda bir imza yok."

"Eğer imzalamadıysan," dedi Kral, "bu durumu daha kötü hale getirir. Bunda bir art niyetin OLMALI, aksi halde dürüst bir adam gibi imzanı atardın."

Bu sözleri herkes birden alkışladı: Kralın bugün söylediği ilk akıllıca sözdü.

"Bu onun suçluluğunu KANITLAR," dedi Kraliçe.

"Hiç bir şeyi kanıtlamaz!" dedi Alice. "Ne hakkında olduğunu bile bilmiyorsunuz."

"Oku onları," dedi Kral.

Beyaz Tavşan gözlüklerini taktı. "Nereden başlayayım, Majesteleri?" diye sordu.

"En başından başla," dedi Kral soğuk bir şekilde, "sonuna kadar devam et: sonra dur."

Beyaz Tavşanın okuduğu dizeler şunlardı:--

	"Bana o bayanı gördüğünü söylediler,
	O beye de benden bahsetmişsin:
	Bayanın hakkımda söyledikleri iyi,
	Sadece beceremiyormuşum yüzmeyi.

	O bey bunlara haber yollamış
	(Sanırım söyledikleri doğru):
	Eğer bayan işi karıştırırsa,
	Başına gelir bir şeyler eni konu.

	Bayana bir verdim, beye iki verdiler,
	Senin verdiğin üç ve daha çok;
	O beyden aldılar sana verdiler,
	İçlerinde benim olmayan hiç yok.

	Ben ya da bayan olur da
	o veya ben bu işe karışırsam,
	O bey tamamen güveniyor sana
	Zaten bizim de güvenimiz tam.

	Sanırım sen de bir zamanlar
	(o bayan henüz krize girmemişken)
	Arada bir engel oluştu
	o beyle ve bizlerle hemen.

	Bayanın en çok sevdiğini beye söyleme,
	Çünkü bu hep öyle kalmalı hatta
	Bir giz olarak kalmalı herkesten
	Seninle ikimizin arasında."

"İşte bu, şimdiye kadar duyduğumuz en önemli kanıt" dedi Kral ellerini oğuşturarak, "bu yüzden artık jüri--"

"Eğer onlardan biri bile açıklama yapabilse," dedi Alice, (bu arada son dakikalarda o kadar çok büyümüştü ki, onun sözünü kesmekten en ufak bir korku bile duymuyordu,) "ona 6 peni veririm. Bence bunda en ufak bir anlam kırıntısı bile yok."

Jüri üyelerinin hepsi birden yazı tahtalarına yazdılar, "O, burada en ufak bir anlam kırıntısı olmadığına inanıyor", fakat hiç biri kağıtta yazılanları açıklamaya kalkışmadı.

"Eğer burada hiç anlam yoksa," dedi Kral, "bu bizi bir sürü dertten kurtarır, böylece bir anlam bulmaya kalkışmayız. Yine de tam bilemiyorum," diye devam etti. Şiirleri dizinin üzerine serdi ve bir gözüyle bakarak; "Sanki burada biraz anlam var gibi. 'DİYOR Kİ BEN YÜZEMEM--' sen yüzemezsin değil mi?" diye ekledi, Oğlana dönerek.

Oğlan kafasını üzgün üzgün salladı. "Hoşuma gidebilir mi?" dedi. (Tamamen kartondan yapılmış olduğu için, elbette hoşlanmazdı.)

"Bu kadar yeter," dedi Kral ve dizeleri kendi kendine mırıldanmaya devam etti:'DOĞRU OLDUĞUNU BİLİRİZ--' bu jüri olmalı elbette, 'BAYANA BİR VERDİM, ONLAR İKİ VERDİLER--' niçin, işte bunlar turtalarla ilgili olmalı--"

"Fakat, 'BUNLARIN HEPSİ ONDAN SANA GELDİ' diye devam ediyor," dedi Alice.

Kral zafer kazanmış bir tavırla, masa üzerindeki turtaları işaret ederek, "İşte buradalar!" dedi. "BUNDAN daha açık bir şey olamaz. Zaten, o bayan henüz krize girmemişken, sözleri... sen hiç krize girmedin değil mi hayatım?" diye Kraliçe'ye sordu.

Kraliçe, konuşmakta olan Kertenkele'ye mürekkep şişesini fırlatırken, "Asla!" dedi. (Talihsiz Bill, hiç izi kalmadığını görünce yazı tahtasına tek parmakla yazmayı bırakmıştı; ama telaşla tekrar yazmaya başladı ve bitinceye kadar yüzünden aşağı süzülen mürekkebi kullandı.)  

"Demek ki bu sözler sana ait değil," jüri üyelerine gülümseyerek bakan Kral. Ortalıkta bir ölüm sessizliği vardı.

"Bu bir kelime oyunu!" diye ekledi Kral saldırgan bir ifadeyle, ve herkes güldü.

Belki de o gün içinde yirminci kez "Jüri kararını versin," dedi Kral.

"Hayır, hayır!" dedi Kraliçe. "Önce karar uygulansın--karar sonra verilsin."


"Çok saçma!" dedi Alice yüksek sesle. "Karar vermeden önce o karar uygulanabilir mi?"

Kıpkırmızı kesilen Kraliçe, "Çeneni kapa!" diye bağırdı.

"Kapamayacağım!" dedi Alice.

"Kafasını uçurun!" diye bağırdı Kraliçe avazı çıktığı kadar. Kimse yerinden kıpırdamadı.

"Seni kim takar?" dedi Alice, (bu sırada gerçek boyuna kavuşmuştu,) "Sizler bir deste oyun kağıdından başka bir şey değilsiniz!"

Bunun üzerine tüm kart destesi havaya fırladı ve uçarak onun üzerine yöneldi: biraz korku ve biraz kızgınlıkla küçük bir çığlık attı ve saldırıyı savuşturmaya çalışırken baktı ki bir bankın üzerinde yatıyor. Başı, üstlerindeki ağaçtan dökülen kuru yaprakları saçlarından özenle ayıklayan ablasının dizinde.

"Alice, uyan canım!" dedi ablası; "Ne kadar da uzun uyudun!"

"Ah, ne kadar garip bir rüya gördüm!" dedi Alice ve ablasına hatırlayabildiği kadarıyla kendisi ve bu kitapta okuduğunuz garip Maceraları anlattı. Bitirdiğinde ablası onu öptü ve şöyle dedi: "Gerçekten de ne kadar ilginç bir rüyaymış, canım: fakat şimdi çaya yetişmen lazım; epey geç oldu." Alice kalkıp, koşmaya başladı. Bir yandan da ne kadar harika bir rüya görmüş olduğunu düşünüyordu.

Fakat o ayrıldıktan sonra, ablası biraz daha orada kaldı. Çenesini avuçlarına dayayarak batan güneşi ve küçük Alice'in anlattığı harika Maceraları düşündü. Derken o da kendi hayallerini canlandırmaya  başladı:--

Önce küçük Alice'in kendisini düşündü; ellerini dizlerinde kenetlemiş, parlak canlı bakışlarla kendi gözlerine bakıyordu; sesini hafifçe duyar gibi oluyor, sürekli gözlerinin önüne düşen saçı düzeltmek için o küçük başını geriye doğru attığını görür gibi oluyordu; orada kıpırdamadan dinler, belki de dinliyormuş gibi yaparken küçük kardeşinin düşündeki garip yaratıklar çevresine doluşuverdi.

Beyaz Tavşan telaşla geçip giderken ayağının dibindeki uzun otlar hışırdadı-- korkmuş Fare yan taraftaki su birikintisini şıpırdatarak geçti. Mart Tavşanı ile arkadaşları hiç bitmeyen kahvaltılarını paylaşırlarken, çay fincanlarının tıkırtılarını duyabiliyordu. Kraliçe kulak tırmalayan sesiyle zavallı konuklarını idama mahkûm ederken, Düşesin dizlerindeki domuz-bebek aksırıyor, tabaklar ve tavalar havada uçuşuyordu-- Kanatlı Aslanın çığlığı, Kertenkelenin yazı tahtasında cızırdayan kalem ve susturulan beyaz farelerin çuvala tıkılmaları ve dertli Yalancı Kaplumbağanın uzaktan gelen hıçkırıkları havada birbirine karışıyordu.

Gözleri kapalı, öylece otururken, kendini sanki Harikalar Ülkesi'nde hissetti; ama biliyordu ki gözlerini tekrar açtığında, her şey kasvetli gerçekliğe dönüşecek-- otlar sadece rüzgarla hışırdayacak, havuzda sallanan sazlar minik dalgacıklar oluşturacak-- çay fincanlarının tıkırtısı koyun çıngıraklarıyla, Kraliçenin tiz çığlıkları küçük çobanın sesiyle karışacak-- bebeğin aksırması, Kanatlı Aslanın çığlığı ve tüm diğer tuhaf sesler (biliyordu ki) çiftlik bahçesindeki olağan gürültü patırtıyla karışacak-- uzaktaki sığırların böğürtüleri, Yalancı Kaplumbağanın derin hıçkırıklarının yerini alacak. 

En sonunda, bu küçük kızkardeşin nasıl da büyüyüp ileride kendisi gibi yetişkin bir kadın olacağını; ilerleyen yaşlarında, çocukluk döneminin o temiz ve sevgi dolu kalbini nasıl taşıyacağını: etrafına diğer küçük çocukları toplayıp, belki çok eski zamanların Harikalar Diyarıyla ilgili düşlerini anlatırken gözlerinin yaşam dolu bir şekilde parlayacağını: ve onların küçücük dertleriyle tasalanıp, kendi çocukluğunu ve mutlu yaz günlerini anımsayarak, sıradan sevinçlerde nasıl mutluluklar bulacağını düşledi.


(Alice in Wonderland – Lewis Carroll 
İngilizceden çeviren: Ahmet Aksoy-2013)


